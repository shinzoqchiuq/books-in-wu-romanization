# 地理书——连万国古今事体有点讲进

［美］丁韪良 著

1852 年

---

地理书

——连

万国古今事体有点讲进

<u>以大利</u><sup>[1]</sup> 

相土所宜 利有攸往

以古为鉴 动罔不臧

卷四

<u>耶稣</u>落凡 1852 年<sup>[2]</sup> 

宁波

1. 现译为<u>意大利</u>

2. 即公元 1852 年

---

## <u>以大利</u>

## 第一章

<u>以大利</u>顶有名头地方就是<u>罗马</u>。

---

因为当初子<u>欧罗巴</u>等<sup>\[1\]</sup><u>亚细亚</u>许多国数，从<u>大英</u>一直到<u>亚拉伯</u><sup>\[2\]</sup>，连<u>阿非利加</u>北边地方，都是到<u>罗马国</u>去进贡个。再话因为现在<u>欧罗巴</u>南边许多地方，连<u>墨西哥</u>等<u>南亚美利加</u>该星乌赛<sup>\[3\]</sup>，都是尊重<u>罗马</u>教皇。若是弗晓得<u>罗马国</u>古时节<sup>\[4\]</sup>等今乃间<sup>\[5\]</sup>事体，恐怕连该星许多别国事体拢总𫧃大里明白个。

1. 和；跟。现代宁波话说「搭」
2. 现译为<u>阿拉伯</u>
3. 地方
4. 时候
5. 现在

---

<u>以大利</u>苗子<sup>\[1\]</sup>是阿里乌赛来个，书里呒没话的。但是古时节有许多<u>希腊</u>人迁到<u>以大利</u>等<u>西基里</u><sup>\[2\]</sup>庉间。格勒<u>罗马</u>说话等乡方该星，有许多是等<u>希腊</u>相像个。

1. 土著
2. Sicily，现译为<u>西西里</u>

---

即如乃间西边处处地方用个字眼都是做样式个，叫勒罗马字。但是该号字并弗是<u>罗马</u>地方出个。本来都是<u>希腊</u>地方借来个，不过样式有点改过，但是一大半等希腊字做样式个。据<u>希腊</u>人话，该星字眼是一个<u>腓尼基</u>人——名字叫勒<u>加达摩斯</u><sup>\[1\]</sup>——带过来个。

1. Κάδμος，现译为<u>卡德摩斯</u>。<u>希腊</u>神话人物，传说是他将腓尼基字母传入<u>希腊</u>

---

但是因为<u>腓尼基</u>文理等说话都等<u>犹太国</u>地方一样个，再话希腊字样式大概等古时节希伯来字差弗多相貌。介话起来西半边有该号罗马字实在亏了<u>腓尼基</u>等<u>犹太国</u>人。

---

因为<u>罗马</u>人来的拜个菩萨<sup>\[1\]</sup>，本来是等<u>希腊</u>人来的拜个做菩萨个，不过名字各样。再话<u>罗马</u>文理等教门，都是<u>希腊</u>勒借过来个。格勒该星事体也弗必另外再讲了。

1. 神仙

---

从<u>耶稣</u>以前二三百年一直到乃间，<u>罗马国</u>事体阿拉还能够晓得详细。若是再比该个上前事体，因为书缺个，无从考究，等<u>希腊</u>事体一样个，也都有点又虚又实个。

---

<u>耶稣</u>以前 752 年，话有一个强盗王，名字叫勒<u>罗马鲁</u><sup>\[1\]</sup>：该<u>罗马</u>城子是其筑个。介时候城子低低。其阿弟取笑其，介城子跳过去了。该<u>罗马鲁</u>就生气，捉阿弟驮来打煞了。该个事体也是预先一个兆头，指点将来<u>罗马</u>人只管动干戈，长通<sup>\[2\]</sup>有打仗事体。

1. Romulus，现译为<u>罗慕路斯</u>。传说中罗马城的创建者
2. 常常

---

该班草寇老𭑸呒没，四凸乱圈<sup>\[1\]</sup>人家都弗肯将自<sup>\[2\]</sup>个囡许拨其拉做老𭑸。格勒<u>罗马</u>人就忖出一个计较<sup>\[3\]</sup>来，约定一个日子，摆一个擂台，就差遣请四近四远该星人都来看。

1. 周围
2. 自己，现代宁波话说「自家」
3. 计策

---

就有许多男女老少拢总走拢来。正好来间看时候，忽而然有一大班人走出来，将该星大姑娘有余不剩，拢总抢了去了。抢去之后，该星做阿爹主顾就起了兵，去救其。该星<u>罗马</u>人就来迎接。两边阵势都摆开。快要交战时候，该星抢去间女人都走出来奔到当中央，劝两边大家和止是了。其话：「弗论阿里一边打赢，阿拉必定都有伤心。若话阿拉本地人打败说话，可怜阿拉就呒没阿爹。若话<u>罗马</u>人打败说话，可怜阿拉就要做孤孀老𭑸了。」

---

两边人听闻<sup>\[1\]</sup>该句说话，就大家和睦了。从此之后合带拢做家生，像自家人介讲勒来。

1. 听见，现代宁波话说「听明」

---

该<u>罗马鲁</u>做 37 年皇帝。<u>罗马鲁</u>死过之后，该星诸侯就弄权，弗肯再立皇帝。但是百姓祝官弗太平，该星众诸侯也弗能够治压其拉，就大家商量，公举一个才情好点主顾，名字叫勒<u>努马</u><sup>\[1\]</sup>，做皇帝。

1. Numa Pompilius，罗马王政时期第二任国王

---

该个<u>努马</u>有点像<u>希腊国</u> <u>梭伦</u><sup>\[1\]</sup>介个，做人又聪明又公道。其新作出许多律法来，话是等一个仙人大家商量仔做个，特为好使得百姓拉愈加肯依从其。

1. Σóλων。古希腊改革家、政治家

---

并且因为其晓得凡百做人，是总要有一边着戤，心里必要有点怕惧，格勒其讴百姓拉敬重许多菩萨，只是弗许其拉塑出菩萨个相貌来。

---

后头隔壁有一国，等<u>罗马</u>来的打仗。两支兵马会拢，已经快要交战了。将军因为弗舍得丧掉许多人，其话：「输赢呢，原是菩萨做主个，阿拉能可两边各人挑选三个英雄，大家对手𧼱高低<sup>\[1\]</sup>。若是尔拉<sup>\[2\]</sup>该边赢了说话，阿拉荡边马上就写降书投伏尔拉。」

1. 较高下
2. 第二人称复数，现代宁波话说「倷」

---

于是乎<u>罗马</u>人就挑选三个主顾，是三兄弟，名字叫勒<u>诃莱西</u><sup>\[1\]</sup>，该头半边也挑选三个好佬也是三兄弟，名字叫勒<u>古莱西</u><sup>\[2\]</sup>。

1. Horatii
2. Curiatii

---

该六对手，既然动手交战，各人显出其个本事来。尔一刀，我一枪，战上一通，就有两个<u>诃莱西</u>已经登时里等该边打煞了。但是该边三兄弟也和三都已经受伤了了。荡边该个<u>诃莱西</u>一看就用上一计，假戏头算打败仗走了。该边三兄弟一看其逃了，血性弗肯歇其，就和三主顾后背紧紧追上去。<u>罗马</u>人一看该式势弗像了呢，该边看仔讨是已经赢到手了。弗得知该个<u>诃莱西</u>头扭转一看，前头一个<u>古莱西</u>已经差有限路，快要追着快了，因为该个主顾伤来勒轻可，又比该两个奔勒快，格勒其先跟着。该<u>诃莱西</u>单等其快近拢来，就从先倒奔转来，出其不意提起手是介一刀，将其性命结果了。第二主顾来，也拨其杀掉了。第三主顾本来是已经受了重伤了，赶着其真真呵鼾，要打其赢是蛮省力个，并且连接打都也好甮等其打了。该边人先投降了，后头帮助<u>罗马</u>人到别处去打仗，但是因为心想要做里通外国，格勒<u>罗马</u>人将其拉地方统性灭掉了。

---

### 问个说话
<u>以大利</u>来阿里？<u>罗马国</u>来阿里？咋会<u>罗马国</u>事体算分外比别国要紧呢？<u>以大利</u>暴时庉间人是阿里来个？<u>罗马</u>说话等字眼好做凭据弗？罗马字本来是阿里出个？<u>罗马</u>文理等教门、菩萨该星，咋会好甮另外再讲了？<u>罗马国</u>上前故事阿拉能够考实弗？<u>罗马</u>城子是谁<sup>\[1\]</sup>筑个？几时筑个？<u>罗马</u>人前头抬老𭑸用啥个计较？<u>罗马鲁</u>死过之后谁即位？其做人何如耶？介时候有咋个打仗事体？

1. 现代宁波话说「啥人」

---

## 第二章

<u>耶稣</u>以前 409 年有一个皇帝，因为其皇帝做勒坏，众诸侯等众百姓就将其废掉<sup>\[1\]</sup>。后头立两个总管，像<u>雅典</u>地方总管差弗多权柄，也是一年一任。

1. 国王<u>塔克文</u>被废，<u>罗马</u>王政时代结束，发生于公元前 509 年，此处原文年份有误

---

有一个总管名字叫勒<u>不鲁多</u><sup>\[1\]</sup>，其有两个儿子，偷伴<sup>\[2\]</sup>打算仍旧要想挽回转前头废掉个主顾，再立其做皇帝。<u>不鲁多</u>得知，就将其两个儿子定其死罪，并且还要抲其来到自个当面前杀其掉。

1. Lucius Junius Brutus，罗马共和国第一任执政官
2. 偷偷地；暗地里

---

后头有一个诸侯名字叫勒<u>哥里倭兰</u><sup>\[1\]</sup>，因为百姓拉将其充军了，格勒其血性想报仇。其走到一个敌国地方去挑唆，劝其拉发兵去伐<u>罗马</u>地方。因为该个<u>哥里倭兰</u>本事好，再话又是切齿切恨等<u>罗马</u>人有怨气，格勒下家该星人就让其把帅。该<u>哥里倭兰</u>就带领一大队兵马到<u>罗马国</u>来，声势厉害勒紧。已经快到了，该星<u>罗马</u>人吃𢞕了，就差许多诸侯等大夫去求恳其。<u>哥里倭兰</u>执意弗听，一眼弗睬其拉。后头又差一大班祭司去，也仍旧弗相干。介时候<u>哥里倭兰</u>兵马已经到了<u>罗马</u>城外，差弗多要破进快了。就有一大班女人穿勒素衣裳，走出来。领头主顾（就是<u>哥里倭兰</u>自个阿娘等其自个老𭑸）领勒一大班女人，就来其个面前跪带落，磕头礼拜，求其可怜其本地百姓。<u>哥里倭兰</u>一看挡弗起，只好是介话：「阿娘，<u>罗马</u>地方实在亏了尔救转个，只是我做儿子主顾性命是一定难保了。」其就吩咐手下兵马退转去，但是该班兵马都怨声满道，弗情愿空手来空手去，走到半路上怏糟糟将<u>哥里倭兰</u>杀掉了<sup>\[2\]</sup>。

1. Gnaeus Marcius Coriolanus，<u>罗马</u>将军
2. 本段讲述<u>罗马</u>-<u>沃尔西</u>战争（公元前 491–488 年）期间的一个传说

---

该又是做阿娘主顾爱惜本国比自个儿子还愈加爱惜。也是做儿子主顾孝顺，肯听阿娘个说话，比自个性命还愈加着重。

---

后头有一个外国皇帝从北边介打进<u>罗马</u>地方来<sup>\[1\]</sup>。书里话，介时候有一个人，名字叫勒<u>西伏拉</u><sup>\[2\]</sup>，到该边营寨里去行刺。反转拨下家抲着了。该外国皇就问其，是谁差来个，讴其招出同谋主顾名字来：「若有半句虚话<sup>\[3\]</sup>，立刻就周捉尔个性命。」该<u>西伏拉</u>就伸开自个顺只手，放勒火炉里，和只手𤈦落了，面孔一眼弗变色。该外国皇一看其胆子介大，就放了其了。其话：「承尔情弗杀我，乃间我老实话向你道，像我该主介个人有三百，拢总罚咒过了，起血性要谋杀尔诺，尔自用防备。」该皇帝一听就吃𢞕，胆子寒了，连忙就退兵。

1. 公元前 508 年，<u>罗马</u>与 Clusium 的战争
2. Gaius Mucius Scaevola，<u>罗马</u>传说中的英雄
3. 谎话。现代宁波话说「乱话」

---

### 问个说话

<u>罗马</u>人为啥个事体等皇帝废掉了？咋个叫勒总管？<u>不鲁多</u>为了咋个事体等其自个儿子杀掉了？<u>哥里倭兰</u>事体咋个？<u>西伏拉</u>事体咋个？

---

## 第三章

<u>阿非利加</u>北边，<u>突尼斯</u>地方，当初子有一𡍲大码头，地名叫勒<u>迦大其</u><sup>\[1\]</sup>，是<u>腓尼基</u>人迁到该乌赛庉起头个。

1. Carthage，现译为<u>迦太基</u>

---

因为该星<u>腓尼基</u>人担纲出门外乡做生意。格勒<u>迦大其</u>地方生意倒也很闹热。就是兵马该星人势也强勒人家个。其拉有许多年代到<u>西基里</u>地方来间打仗。<u>西基里</u>有一个皇帝名字叫勒<u>亚伽多奇利</u><sup>\[1\]</sup>，心想出其不意，反转该向去伐<u>迦大其</u>。一到该头，兵马既然上岸，就放火将自个船都烧掉了，使得手下兵马只有进路呒没退路，胆子只会愈加大，声势只会分外勇。打上四年功夫从先归了。后头<u>迦大其</u>人等<u>西基里</u>许多地方征服了，又打进<u>西班牙</u>地方。

1. Ἀγαθοκλῆς，<u>叙拉古</u>国王，公元前 310 年登陆北非进攻<u>迦太基</u>本土

---

<u>迦大其</u>因为时格兴旺，又是等<u>罗马</u>差有眼路，格勒<u>罗马</u>人又有点惧惮其，又气其弗过，就寻事吵闹，话是<u>迦大其</u>闲早子私下有帮衬其拉敌国了，就起了兵伐<u>迦大其</u>所征服个<u>西基里</u>地方。陆路里交战是<u>罗马</u>兵好，但是因为<u>罗马</u>人一向是用船用弗惯，格勒水师里交战是<u>迦大其</u>好。<u>罗马</u>人就忖出一个法子来，只打只船里两边都用钩子，好将下家船扎牢仔，兵马就好船过船过对过，打仗像岸上一样个。

---

<u>罗马</u>人亏勒该个计较，第二伐等<u>迦大其</u>交战就大样<sup>\[1\]</sup>打赢了，后头就过海打进<u>迦大其</u>地方去，仍旧打一阵赢一阵，正好快要破进<u>迦大其城</u>里介时候，刚刚有一支救兵从<u>拉戈尼亚</u><sup>\[2\]</sup>介来。<u>迦大其</u>总兵就让<u>希腊</u>个将军把帅，打上一阵就赢了；并且连<u>罗马</u>总管等许多公子少爷该星，都掳掠来了。但是后头因为水师里交战又打败仗，情愿投降，<u>罗马</u>去进贡。

1. 极大地
2. Λακωνία。

---

<u>耶稣</u>以前 264 年打起，打上 23 年功夫，直到<u>耶稣</u>以前 241 年才始讲和<sup>\[1\]</sup>。

1. 第一次<u>布匿</u>战争

---

讲和之后庉上 22 年功夫从先失约。起了兵去伐<u>西班牙</u>一𡍲地方——是等<u>罗马</u>立约过了个——将其拉掳掉了。介时候元帅叫勒<u>汉尼巴</u><sup>\[1\]</sup>，本事也好，胆子也大。其九岁该年，阿爹就讴其伐一个州，永弗忘记<u>罗马</u>人个怨气，格勒其将该𡍲地方掳掠之后，就调动兵马去伐<u>罗马</u>地方去。路上过一座顶高山，山顶四季有雪个，连接斫柴个路都呒没，弗\[知晓\]咋难走，粮草又缺，再话依路有蛮人驮了呆大大<sup>\[3\]</sup>石头，夹头夹脑揞落来，必巧<sup>\[2\]</sup>了打其退。

1. Hannibal Barca，现译为<u>汉尼拔·巴卡</u>。<u>迦太基</u>军事家、战略家
2. 需要
3. 很大的

---

但是<u>汉尼巴</u>手下兵马习练惯了，冷热都当<sup>\[1\]</sup>勒起，样色弗怕个。<u>罗马</u>人一眼弗能够抵挡。

1. 承受

---

<u>汉尼巴</u>来<u>以大利</u>地方来间十六年功夫，兵马拨其灭掉弗\[知晓\]多少。有一遭将<u>罗马</u>三个总管连 7,0000 兵马统性杀掉，虽即其自个兵马总算起来只有 5,0000，不过只伤了 6000 人。

---

介时候若是趁此机会随手去围住<u>罗马</u>城子，或者破勒进也未可知。但是可惜其且顾掳掠别个大码头，地名叫勒<u>葛布亚</u><sup>\[1\]</sup>。其手下兵马保保暖暖够吃够用快活过日子，慢慢心也散了，胆子也小了，武艺子<sup>\[2\]</sup>自然也只会愈加懦弱了，等走过雪山该支兵马大弗相同。再话介时候有<u>罗马</u>大将名字叫勒<u>西庇杨</u><sup>\[3\]</sup>用一个计较，反转该向去伐<u>迦大其</u>地方。<u>迦大其</u>皇帝等众大臣立刻就差飞报，讴<u>汉尼巴</u>快快转来救其本国要紧。该虽即是<u>汉尼巴</u>弗舍得个，但是因为势道是介，弗得弗转去。后头等<u>西庇杨</u>交战，打了败仗，<u>迦大其</u>人从先投降，罚出许多银子。因为<u>罗马</u>人要其拉将<u>汉尼巴</u>送过来，格勒其逃难到叙利亚地方去。


1. Capua
2. 才干；能力
3. Scipio，现译为<u>西庇阿</u>。此处为大<u>西庇阿</u>，古罗马军事家、政治家

---

<u>叙利亚</u>皇帝<u>安德约戈</u><sup>\[1\]</sup>是本来等<u>罗马国</u>有怨气个。扣扣<sup>\[2\]</sup><u>汉尼巴</u>来挑唆，就定规打仗。但是因为弗肯依<u>汉尼巴</u>兵法，反转拨其拉打败了。

1. Antiochus，现译为<u>安条克</u>。此处为<u>塞琉古</u>帝国第六位国王<u>安条克</u>三世
2. 正巧

---

<u>汉尼巴</u>又逃到<u>庇推尼</u><sup>\[1\]</sup>庉上五年，但是因为<u>罗马国</u>惧惮该个人，终于弗肯歇其，其自也晓得是逃弗走个，格勒吃了摆药死了。后头庉上 52 年，<u>迦大其</u>人从先弗肯投伏了。介时候有一个将军，就是前头征服<u>迦大其</u>该位<u>西庇杨</u>个寄拜孙子，名字也叫勒<u>西庇杨</u>，起了兵去伐其拉。打上三年功夫，将<u>迦大其</u>地方统性抄灭了。该是<u>耶稣</u>以前 146 年。

1. Βιθυνία，又译为<u>比提尼亚</u>，在黑海南岸

---

<u>迦大其</u>城子圈转有 70 多里。<u>罗马</u>人放火烧掉，一连会着到十七日。

---

<u>迦大其</u>地方既然是<u>腓尼基</u>人爆开来个，格勒乡方该星也等<u>迦南</u>地方差弗多个。其拉也是拜<u>摩洛</u><sup>\[1\]</sup>菩萨个。

1. Moloch，上古<u>近东</u>信仰中的一个神明

---

菩萨个相貌是菜花铜<sup>\[1\]</sup>铸出个，里向空心，外头生勒猛猛火，将小人丢勒菩萨里向一时三刻就𤈦煞了。旁边众人擂鼓，敲铜锣，欢天喜地谢谢菩萨。

1. 黄铜

---

<u>亚伽多奇利</u>来围住城子介时候，<u>迦大其</u>人话是菩萨降祸祟落来责罚其拉，话是因为其拉一向弗舍得将自个亲儿亲囡献拨菩萨，只会买来穷苦人家儿囡做福礼。格勒乃间其拉就将二百多星都是王孙公子少爷格星，焚自献拨<u>摩洛</u>菩萨𤈦煞了，还有三百多星大人也都情愿舍出自个性命焚自𤈦煞了。

---

### 问个说话

<u>迦大其</u>来阿里边？是啥个地方人庉起头个？生意何如耶？兵马咋个？啥个地方有属国来间？<u>亚伽多奇利</u>打进<u>阿非利加</u>去用啥个计较？等<u>罗马</u>打仗为了咋事体起因个？<u>罗马</u>人用啥个计较？过海到<u>阿非利加</u>去，运气好弗？几时打起头个？打上多少年代？第二遭乱进来是谁把帅？其咋打起头个？该主顾武艺子何如？到<u>罗马</u>来路上咋个？其手下兵马咋个？咋会<u>罗马</u>弗拨其征服？是亏了谁？后头<u>汉尼巴</u>该个人咋个结局？第三遭<u>迦大其</u>又闹事，谁去抄灭个？<u>迦大其</u>城子有咋管大？着到多少日子？<u>迦大其</u>依啥个乡方？拜啥个菩萨？<u>西基里</u>皇帝来围住其拉城子时候，<u>迦大其</u>人求菩萨咋求法？

---

## 第四章

<u>耶稣</u>以前 196 年，<u>叙利亚</u>皇帝<u>安底阿戈</u><sup>\[1\]</sup>因为暴虐<u>希腊</u>地方，格勒<u>希腊</u>人到<u>罗马</u>去告诉。<u>罗马</u>人就打发钦差过来，讴其让出。<u>安底阿戈</u>本来弗肯让，再话<u>汉尼巴</u>趁此机会来挑唆其等<u>罗马国</u>去打仗。打败仔其自个地方拢总拨<u>罗马</u>人夺了去，以后<u>叙利亚</u>就服<u>罗马</u>该管<sup>\[2\]</sup>了。

1. Antiochus，前一章译作<u>安德约戈</u>，<u>塞琉古</u>帝国第六位国王<u>安条克</u>三世
2. 统治；管辖

---

<u>马基顿</u><sup>\[1\]</sup>皇帝<u>腓力</u>第五<sup>\[2\]</sup>，因为前头打仗时候，其心想要帮衬<u>迦大其</u>，虽即呒没动手，<u>罗马</u>人也来伐其。<u>腓力</u>被其拉杀败仔，等其拉讲和，只得将一个儿子送到<u>罗马</u>去做当头<sup>\[3\]</sup>。后头还有一个儿子只勒会想报阿爹个仇，反转拨<u>罗马</u>人抲去，其个国份也做<u>罗马</u>个属国了。该是<u>耶稣</u>以前 168 年事体。

1. Μακεδονία，现译为<u>马其顿</u>
2. Φίλιππος Ε΄，此处为<u>马其顿</u>国王<u>腓力</u>五世
3. 人质

---

介时候<u>希腊</u>南边有特买<sup>\[1\]</sup>个小国，总名叫勒<u>亚该亚</u><sup>\[1\]</sup>。因为大家弗太平，<u>罗马</u>人趁此机会去征服其拉。就将<u>哥林多</u><sup>\[2\]</sup>京城掳掠，放火烧掉。该是等灭掉<u>迦大其</u>同年个。差弗多时候<u>西班牙</u>也归拨<u>罗马</u>该管了。再庉 45 年<u>阿及尔</u><sup>\[3\]</sup>皇帝三个儿子弗和：大儿子名字叫勒<u>求搿泰</u><sup>\[3\]</sup>，将其一个阿弟谋杀了。还有一个逃到<u>罗马</u>去，讨救兵。暂时<u>罗马</u>人弗肯救其，直等到其也拨阿哥杀掉了。后头算是起血性报其个仇，抲<u>求搿泰</u>落牢监里饿煞，将其地方做<u>罗马</u>该管个属国了。

1. 好些个；好几个。现代宁波话说「特猛」
2. Ἀχαΐα
3. Κόρινθος，又译为<u>科林斯</u>
4. Algiers，现译为<u>阿尔及尔</u>，此处指北非古国<u>努米底亚</u>，在今<u>阿尔及利亚</u>北部
5. Jugurtha，现译为<u>朱古达</u>。<u>努米底亚</u>国王

---

<u>罗马</u>权柄是介扬开去，三𡍲大洲都有该管个地方。但是既然有介许多祸祟，必定会弄到自个头顶。因为其欢喜看别国个血，也要浇浇其自个地板。

---

<u>罗马</u>人一向是顶爱惜本地。但是因为其将军有许多外国征服了，势道大，列王地方都来其手里，格勒就想到本国掌权，自立为王。再话手下兵马既然有外国人杀了到呒数目账个，该遭就是杀其拉自个人也呒要紧。

---

<u>阿及尔</u>来间打个时候，元帅名字叫勒<u>马略</u><sup>\[1\]</sup>，出身来勒低微，性格凶恶。其手下有一个将军名字叫勒<u>西拉</u><sup>\[2\]</sup>，因为是公子出身，资质又好，功劳又大。格勒<u>马略</u>切齿切恨气其弗过了。

1. Gaius Marius，<u>罗马</u>改革家
2. Lucius Cornelius Sulla，现译为<u>苏拉</u>。<u>罗马</u>将军、政治家、军事家

---

百姓大概是依突<u>马略</u>，众诸侯都归勒<u>西拉</u>该边。其拉就弄出打仗事体来。<u>西拉</u>打赢仔仗，<u>马略</u>充军，随手出门到<u>本都</u><sup>\[1\]</sup>地方去伐<u>米替大底</u><sup>\[2\]</sup>皇帝。<u>马略</u>就归来起了兵破进城里向，一连五日五夜，将公侯等百姓杀掉呒数目账多，后头弄权弗许百姓公举总管。该年里向，酒吃醉，发潮热病死了。

1. Πόντος
2. Μιθριδάτης，现译为<u>米特里达梯</u>，此处为<u>本都</u>王国国王<u>米特里达梯</u>六世

---

<u>西拉</u>归来，<u>马略</u>个儿子去抵敌其。<u>西拉</u>赢仔破进城里向，非但报自个仇，就是手下兵马有怨气个人数都数弗遍。

---

<u>西拉</u>弄权弄到三年，后头其自让位做白身人。该是<u>耶稣</u>以前 80 年。

---

其有两句说话讴人写勒其坟墓上头，话：「呒有人比<u>西拉</u>报恩再厚，报仇再厉害。」

---

庉晌几年又有两个大将掌权了。

---

一个名字叫勒<u>潘沛</u><sup>\[1\]</sup>，是素常来亚细亚该边，打仗多。其征服个各数统总有十五，破进掳掠个城子有八百多星。<u>耶路撒冷</u>也在其内。该是<u>耶稣</u>以前 63 年。

1. Gnaeus Pompeius，现译为<u>庞培</u>。<u>罗马</u>军事家、政治家

---

第二个大将，名字叫勒<u>盖撒</u><sup>\[1\]</sup>，有许多年代来西半边来间打仗个。<u>西班牙</u>、<u>佛兰西</u><sup>\[2\]</sup>、<u>日尔曼</u>、<u>荷兰</u>，连<u>英吉利</u>格星地方，因为人粗蛮，有勇无谋，弗晓得兵法，格勒都拨其征服了。人拨其杀掉有一百多万，掳掠来个也差弗多。

1. Gaius Julius Caesar，现译为<u>凯撒</u>。<u>罗马</u>军事家、政治家
2. 现译为<u>法兰西</u>

---

该两主顾又请一个人，名字叫勒<u>葛莱苏</u><sup>\[1\]</sup>，是<u>罗马国</u>顶有佬<sup>\[2\]</sup>，等其拉大家商量叙事。

1. Marcus Licinius Crassus，现译为<u>克拉苏</u>。<u>罗马</u>军事家、政治家
2. 富有

---

<u>葛莱苏</u>到<u>波斯</u>打仗死了。<u>盖撒</u>想做皇帝，就等<u>潘沛</u>打仗。<u>潘沛</u>败仔逃到<u>埃及</u>，拨<u>埃及</u>国王谋杀了。

---

<u>盖撒</u>以后虽即有皇帝个权柄，其也弗肯用皇帝称呼，因为恐怕百姓要造反。但是弗上四年有六十公侯，想救天下出该个凶手个权柄，结特党，等其杀掉。该是<u>耶稣</u>以前 44 年。

---

公侯虽即恶愬<sup>\[1\]</sup><u>盖撒</u>，但是百姓因为其常常做戏文拨其拉看，再话有许多前头掳掠来个财物分拨其拉，格勒欢喜其，情愿帮衬<u>盖撒</u>个外甥报其个仇，还有嘱<sup>\[2\]</sup>大权柄拨其。

1. 憎恶
2. 给予

---

该外甥名字叫勒<u>屋大维</u><sup>\[1\]</sup>，等一个大将，名字叫勒<u>安敦</u><sup>\[2\]</sup>，结特党，嘱阿妹拨其做老𭑸。该两个主顾又请一个顶大有佬公侯，大家做事体。但是因为<u>安敦</u>离掉其老𭑸，等<u>埃及</u>女王同室，格勒<u>屋大维</u>带领兵马去伐其。<u>安敦</u>败仔连<u>埃及</u>女王都寻死了。<u>埃及</u>地方以后也归拨<u>罗马</u>该管。

1. Gaius Octavius，<u>罗马</u>帝国第一任元首
2. Marcus Antonius，现译为<u>安东尼</u>，<u>罗马</u>政治家、军事家

---

<u>屋大维</u>归来，<u>罗马</u>人加其爵位，还有取其一个号：<u>奥古士督</u><sup>\[1\]</sup>，就是顶尊重个意思。因为是做勒<u>盖撒</u>寄拜儿子，其名字也叫勒<u>盖撒</u>。该两个名字连爵位以后都是世传个。格勒<u>屋大</u><sup>\[2\]</sup>就好算是<u>罗马</u>第一个皇帝。

1. Augustus，现译为<u>奥古斯都</u>
2. 原文漏了一个「维」

---

### 问个说话

<u>叙利亚</u>为了啥个事干拨<u>罗马</u>人夺了去？<u>马基顿</u>呢？<u>亚该亚</u>？<u>阿及尔</u>？后头其自有啥个报应吗？<u>马略</u>等<u>西拉</u>弄个权是咋个？<u>潘沛</u>等<u>盖撒</u>呢？后头还有谁？

---

## 第五章

<u>罗马城</u>里向有一个庙，叫勒<u>寂纳<sup>\[1\]</sup>庙</u>。太平个时候，庙门关了个，有打仗时候，庙门必要开个。

1. Janus，现译为<u>雅努斯</u>。<u>罗马</u>宗教中的门神

---

自从建<u>罗马</u>城子以后，一直到<u>耶稣</u>落凡，算来拢总有 752 年，该个庙门笃笃只关了三遭过，还不过只有暂时功夫，关一关，连忙就又开了。

---

格勒国份逐节愈加大了。<u>罗马国</u>笃发之头本来就只勒一座城子，地方不过只像<u>鄞县</u>介管大。直等<u>奥古士督</u>做皇帝介时候，从北边，冷冷地方，一直到南边火热个地方，西边从<u>英吉利</u>一直到<u>波斯</u>，四近四远<sup>\[1\]</sup>国打国地方，呒有一𡍲弗听<u>罗马</u>人使唤。格勒 600 年前头，<u>但也理</u><sup>\[2\]</sup>看见四只野兽从海里介走上来，该就是<u>巴比伦</u>、<u>波斯</u>、<u>希腊</u>、<u>罗马</u>该四个国家连牵兴起来。其话第四只野兽相貌厉害，凶煞煞个，劲道比众不同，嘴巴里有呆大大铁个牙齿，样色东西会吃，会咬碎，吃剩个就用脚踏糊了。该是第七章里个<sup>\[3\]</sup>。

1. 邻近
2. Daniel，现译作<u>但以理</u>、<u>达尼尔</u>。《旧约圣经·但以理书》的作者
3. 指《但以理书》第七章「四兽的异象」

---

还有第四章里讲到该呆大大偶像，其头是金子个，其胸脘头等手骨都是银子个，其肚皮等大腿都是菜花铜个，其脚骨是铁个，其两只脚是一半铁和一半淖泥（该也是指点该四个国家为连牵兴起来治天下）。其话第四个国家为像铁介强。铁能够敲碎百样东西，该个国也为抄灭许多别国地方，但是因为其两只脚是一半铁和一半淖泥，格勒该个国后头一半强横、一半懦弱。其会别国地方并拢，但是两下总弗胶粘，正像铁等淖泥介所立失道，一眼和弗拢个<sup>\[1\]</sup>。

1. 指《但以理书》第二章「巨人像的异梦」

---

该句说话把<u>罗马国</u>事体讲完了。因为<u>罗马</u>属国多，国份猛洋洋<sup>\[1\]</sup>，百姓杂七不剌，尔候我弗齐，兵马虽多，反转愈加懦弱了。

1. 浩瀚；广大

---

<u>耶稣</u>落凡 68 年，有一个将军名字叫勒<u>阿多</u><sup>\[1\]</sup>，等皇帝杀杀掉，其自做皇帝了。介时候<u>罗马</u>有一支兵马来<u>日耳曼</u>地方来间，就立自个将军做皇帝，来伐<u>阿多</u>。<u>阿多</u>抵挡弗住，其自寻死了。还有一支兵马来<u>犹太国</u>来间，得知介个风声，也就看样立其自个将军，名字叫勒<u>菲士巴三</u><sup>\[2\]</sup>做皇帝了。归根<sup>\[3\]</sup>是<u>菲士巴三</u>打赢，<u>罗马</u>皇帝就拨其做了。

1. Marcus Salvius Otho，现译为<u>奥托</u>。<u>罗马</u>帝国皇帝之一
2. Titus Flavius Vespasianus，英语化为 Vespasian，现译为<u>韦斯巴芗</u>。<u>罗马</u>帝国<u>弗拉维</u>王朝的第一位皇帝
3. 最终

---

<u>耶稣</u>落凡 193 年介时候，该星御林兵自又立一个主顾，名字叫勒<u>不蒂纳士</u><sup>\[1\]</sup>，做皇帝。但是因为该个主顾弗依其拉做事体，格勒就怏糟糟将其杀掉。又将皇帝个爵位驮来卖掉，话：「随便啥个人肯驮出铜钿多个主顾，就要拨其做皇帝。」有一个主顾驮出 900,0000 银子，就登位做皇帝。做了五个月功夫皇帝，有一个将军谋皇篡位等其杀掉。

1. Publius Helvius Pertinax，现译作<u>佩蒂纳克斯</u>，五帝之年的第一位<u>罗马</u>皇帝

---

<u>罗马</u>地方太平个日子是真缺个。三百年里向统总有四十三皇帝，倒有廿八是拨自个百姓杀掉个。该星大概都是做人凶恶个主顾。余多十五里向有几个是伤了情理个。算来笃笃只有六七个行为好点主顾是善终个。

---

<u>耶稣</u>落凡 287 年介时候有一个皇帝，名字叫勒<u>提贺葛里相</u><sup>\[1\]</sup>。拔上其自个手下一个将军等其大家坐位治天下。介是两个皇帝了，都称呼<u>奥古士督</u>，另外挑选两个主顾，拨其爵位比其自小一等，也好大家治天下，称呼其<u>盖撒</u>。介时候一国里向有两个<u>奥古士督</u>，两个<u>盖撒</u>。

1. Diocletianus，英语化为 Diocletian，现译为<u>戴克里先</u>。<u>罗马</u>帝国皇帝

---

庉晌几年该两个<u>奥古士督</u>退位让拨两个<u>盖撒</u>做了。其自仍旧做平头百姓。后头该两个<u>盖撒</u>，将国家分开了。一个来东边，一个来西边。

---

一个<u>盖撒</u>有一个儿子名字叫勒<u>贡旦定</u><sup>\[1\]</sup>。其即位之后<u>罗马</u>又合拢归拨其了。其就迁都到<u>泰大尼里</u><sup>\[2\]</sup>地方，新筑一座城子，名字叫勒<u>贡旦定城</u>，就是乃间所讴<u>君士但丁</u>。

1. Constantinus，英语化为 Constantine，现译为<u>君士坦丁</u>。此处为<u>君士坦丁</u>一世/<u>君士坦丁</u>大帝
2. Dardanelles，现译为<u>达达尼尔</u>

---

<u>耶稣</u> 367 年介时候两兄弟大家即位，国家仍旧又分开了。一个治东边，一个治西边。

---

从此之后<u>罗马国</u>就衰败了。东边有<u>波斯国</u>比其拉强横，许多地方拨其拉夺去了。西边有一大潮蛮人从<u>俄罗斯</u>、<u>苏以天</u><sup>\[1\]</sup>、<u>日耳曼</u>格星地方乱进来。<u>罗马</u>人弗能够抵挡，只可以一块一块地方让拨其拉。

1. Sweden，现译为<u>瑞典</u>

---

直等<u>耶稣</u>以后四百七八十年光景，<u>罗马</u>地方和然<sup>\[1\]</sup>削完了，连京城都灭掉了。

1. 完全；全然

---

该班蛮人就将<u>罗马</u>国份分了十国生。该就是<u>但也理</u>讲到第四只野兽有十只国个说话效验<sup>\[1\]</sup>了。

1. 应验

---

### 问个说话

该<u>寂纳庙</u>还是关个日子多还是开个日子多？国份到咋时候顶多？先知<u>但也理</u>有啥个说话讲到<u>罗马国</u>？<u>罗马</u>国份既然介大，咋会反转懦弱了？

<u>耶稣</u> 68 年啥个事体？196 年有啥个事体？300 年里向有几个皇帝？有几个谋杀了？有几个是善终个？<u>提贺葛里相</u>做啥个事体？<u>贡旦定</u>是谁？<u>贡旦定城</u>来阿里？后头是谁又等国家分开了？以后东边地方拨谁拉夺去了？西边呢？到咋时候灭掉？后头分了多少国份？

---

## 第六章

<u>罗马</u>地方头早仔国份小，德气<sup>\[1\]</sup>厚；等到国份大了，德气爽性一眼呒没了。

1. 美德

---

因为打仗打勒多，格勒人个心越弄越凶了。就是太平个时候，也常常要聚拢许多人用真刀真枪打人阵，认认真真杀拨百姓看。还有百样野兽，另外一𡍲地方养间。有时候人走进里向去等野兽大家斗。男男女女看个人弗\[知晓\]多少，若有人拨野兽拖吃了，或者拨对手打煞了，旁边看东主顾拢总反转只会掴脚掴手，呵啰大笑，高兴相。

---

有一遭大将军<u>潘沛</u>有 500 多星狮子打煞拨百姓拉看。又有一遭<u>大拉象</u><sup>\[1\]</sup>皇帝杀掉 1,0000 野兽，还有讴 1,0000 人提了刀枪打拨众百姓看，<u>葛劳丢</u><sup>\[2\]</sup>皇帝介时候，有 1,9000 人来船里认真话像两国交战介打拨百姓拉看。该星百姓若是呒没该种介嬉头，就要心焦煞了，就只管想造反了。

1. Trajan，现译为<u>图拉真</u>
2. Claudius，现译为<u>克劳狄</u>。此处为<u>克劳狄</u>一世

---

再话要<u>罗马</u>人征服一𡍲地方，还要连该𡍲地方菩萨借过来拜其。有一个将军名字叫勒<u>亚基薄</u><sup>\[1\]</sup>，起一个呆大大庙宇，拨咸天下菩萨庉，就讴其<u>都神殿</u><sup>\[2\]</sup>。

1. Agrippa，现译为<u>阿格里帕</u>，罗马政治家、军人
2. 现译为<u>万神殿</u>

---

但是菩萨越多，真心敬重个人越发缺了，自然做人只会愈加坏了。并且咸天下顶坏坏坯子，等顶坏坏乡方，拢总聚拢到<u>罗马国</u>，正像水流落窞里介个。格勒<u>罗马</u>地方百姓坏是坏到极头了（看《罗马书》第一章）。该也并弗是弗晓得道理缘故，就话<u>希腊</u>等<u>罗马</u>都有许多圣贤人讲到做人个规矩道理，大概都是好个。但是因为该星圣贤人也不过只是一个人，百姓拉一眼呒告惧惮其拉，总弗肯依其教训。该又呒法个。

---

介看起来，要人做勒好，必巧勒天上神明降落来，好教人德行。格勒<u>奥古士督</u>做皇帝第 17 年介时候，「道成为肉身庉勒阿拉个中央」，就是「以马努力<sup>\[1\]</sup>」。解说是神等阿拉大家来东。直到四五十年之后，有人到<u>罗马</u>地方去行教，等到<u>保罗</u>到<u>罗马</u>个时候，<u>罗马</u>公会已经兴旺了。

1. Emmanuel，又译为以马内利。希伯来语，意为「上帝与我们同在」

---

介时候有一个皇帝，名字叫勒<u>尼罗</u><sup>\[1\]</sup>，做人了弗得凶恶，待自个百姓拉也了弗得暴虐。据<u>罗马</u>人话，其自放了火烧掉京城，反转推拨耶稣教人，冤枉其拉，弗\[知晓\]多少人拨其抲牢杀掉。信差<sup>\[2\]</sup><u>保罗</u>也在其内。还有夜到花园里向要𤈦煞人当蜡烛用。

1. Nero，现译为<u>尼禄</u>，<u>罗马</u>皇帝之一
2. Apostle，指基督教中为了某个特殊使命奉召被差派出去的门徒，后译为使徒

---

该星坏处其来的做，该班公侯虽然弗管闲账，但是<u>尼罗</u>该个人别样行为也是真真坏勒呒天理坏了。格勒该星人就抲其使棍子打煞了。该真真叫勒万众人打煞。

---

廿年后头，又有一个皇帝，名字叫勒<u>佗密相</u><sup>\[1\]</sup>，其也是要抲耶稣教人个。将信差<u>约翰</u>充军到<u>拔摩</u><sup>\[2\]</sup>海岛主顾就是其。

1. Domitianus，英语化为 Domitian，现译为<u>图密善</u>。<u>罗马</u>皇帝之一
2. Πάτμος，又译为<u>帕特莫斯</u>。海岛名，在<u>希腊</u>

---

但是门徒越抲越多。<u>耶稣</u> 98 该年，<u>大拉象</u>做皇帝，介时候<u>庇推尼</u>地方总督奏文<sup>\[1\]</sup>，其是介话：「耶稣教行勒介广，走拢庙宇里拜菩萨个人和然缺了。

1. 上奏。此处指<u>比提尼亚与本都行省</u>的省长<u>小普林尼</u>和皇帝<u>图拉真</u>的书信

---

「若是讲其拉乡方说话，其拉自一般人每日天亮黑早聚拢来做𡍲乌赛，唱曲子称赞<u>耶稣</u>，像神明介个。各人都罚咒，弗偷盗、弗奸淫、弗失约、该星介个。后头大家坐带拢吃一厨饭就散开了。」

---

其还有话：「若是该星人只有耶稣教名头，呒没犯别样罪名，还是该杀弗该杀？」

---

皇帝其话：「该自然该杀个。只是其拉若肯弃掉<u>耶稣</u>，拜阿拉个菩萨主顾好放其出。」来该个皇帝手里死个门徒也真弗少。

---

<u>耶稣</u> 170 年，介时候光景有天摇地动，动勒厉害个。就有人奏文皇帝是介话：「该都是菩萨怏了，要伐阿拉，因为邪教行勒介广。」其拉心想是要挑唆皇帝，罪名做到耶稣教人身上去。弗得知皇帝上谕批落来是介话：「也弗必一定是要我去抲其拉，若是其拉有了得罪菩萨，菩萨自自然为刑罚其拉个，若讲天摇地动说话，尔拉咋会拢总吃𢞕煞，其拉到反转安安稳稳靠着神明朵化，一眼呒罪呒过呢？」该皇帝名字叫勒<u>安敦</u><sup>\[1\]</sup>。

1. Aurelius，现译为<u>奥勒留</u>。<u>罗马</u>皇帝之一，《后汉书》称其为<u>大秦</u>王<u>安敦</u>

---

总而言之，该 300 年里向倒有十个皇帝是要抲耶稣教人个。杀掉个主顾数都数弗遍了。但是皇帝只是介抲，门徒只是介越发多起来，直等<u>贡旦定</u>登位，一看耶稣教已经介兴旺，其自就入耶稣教，反转将许多庙宇拆掉，是拜假菩萨个人，都要办其拉罪名个。从此之后，<u>罗马</u>地方统性算是耶稣教地方。

---

等<u>耶稣</u>落凡差弗多时候，<u>中国</u>是<u>汉</u>朝。荡头该星和尚是介时候<u>汉明帝</u>聘请来个，自从佛教进<u>中国</u>之后，到现在已经毛毛有 2000 年光景了。历朝个皇帝还是紧其拉个缺，作兴其拉个多。此地人相信佛个主顾也不过只有三分之一，而并且该三分里向都计是有口无心个主顾多。

---

介看起来，等耶稣教是比弗来个。耶稣教是<u>犹太国</u>出个。<u>犹太国</u>国份小小管，文理又比<u>希腊</u>等<u>罗马</u>推扳。其拉乡方是别地方人刻忖个。其拉国家拨<u>罗马</u>人统性抄灭了。<u>耶稣</u>自拨该班坏人弄煞了。其个信差大概都是低微出身个。行教一连行到许多朝代，有许多皇帝要办其拉。介看起来耶稣教要想行开去说话，恶像弗\[知晓\]咋难，弗得知只消 300 年功夫，就已经兴旺了。使得天下顶强横国家连该管个属国都会弃掉其前头个菩萨，只拜耶稣真神。该岂难道是人个武艺子所能够做勒到个吗？

---

现在此地释教等道教比以前已经和然衰败了。耶稣教倒反转一年一年愈加兴旺起来了。看起来<u>中国</u>地方也庉弗得二三百年，该星人要防<sup>\[1\]</sup>都会相信耶稣教其。

1. 也许；可能

---

### 问个说话

<u>罗马</u>百姓本来还好弗？到咋时候坏了呢？咋会介坏？心焦了啥个事体当嬉头？还有啥个缘故带累<sup>\[1\]</sup>其拉愈加坏？<u>罗马</u>人介恶，还是弗懂理性缘故啥？只有谁为教人德行？<u>奥古士督</u> 27 年有啥个事体？耶稣教几时行到<u>罗马</u>？<u>尼罗</u>皇帝待其咋个？20 年之后有谁抲其拉？<u>耶稣</u> 98 年有啥个事体？170 年光景有啥个事体？300 年里向有几个皇帝是抲耶稣教个？介抲法门徒有缺点吗？<u>贡旦定</u>咋个？释教等耶稣教行开比起来咋个？

1. 使得；导致

---

## 第七章

真神既然罚咒过了话：「要将别国赐拨<u>耶稣</u>做产业，连天下尽头个地方都要服其该管。」格勒<u>罗马</u>人灭掉<u>犹太国</u>，弗能够连耶稣教灭进在内。后头反转连<u>罗马</u>该管个属国，也统性归拨耶稣教了。

---

若是该星北头蛮人乱进来，<u>罗马国</u>统性拨其拉灭掉了。其也非但弗能够连耶稣教灭进在内，反转只会拜服耶稣教，大家入教了。

---

后头教门就越发行开去了。终于全<u>欧罗巴</u>都做了耶稣教地方了。

---

<u>罗马</u>到<u>奥古士督</u>做皇帝时候，读书人顶多，文理也极好个。但是百姓一代一代更加恶。文理就慢慢推扳了，等到北边该班蛮人乱进个时候，书也缺了，读书人也快呒没了。该就叫勒黑暗时世。

---

原是只要《圣经》行开去就能够使得黑暗时世变做光明了。但是介时候，印版还弗曾作了。《圣经》只有抄本，呒没咋多，也有许多先生读都读弗出。

---

格勒道理话弗来，邪开去了。<u>罗马</u>教头就能够候自个心想哄骗，百姓拉候其差朵。其将《马太传》XVI，16–19 解释错了，其话：「是<u>耶稣</u>封<u>彼得</u>到世间上传公会上头。<u>彼得</u>死后，该个权柄又传落拨<u>罗马</u>教头了。」

---

其还有话，该星教头既然是代<u>耶稣</u>办事体，格勒样色弗会弄错。嘴巴是圣口，话一句好算一句数，正像<u>耶稣</u>自讲个说话贴色无二个。

---

百姓拉就惧惮其像神明介，还会拜其，正像旗下人拜喇嘛僧介个。

---

<u>罗马</u>教头能够弄权，使得真道理会邪到介个地步。既然本来都是因为《圣经》缺，百姓笨个缘故，格勒后头特为禁住百姓看《圣经》，恐怕一明白就弗肯服其了。

---

再话乡方越弄越弗是了。该星先生，经倒弗讲，且顾自庉勒庵堂寺院里修行，活个人倒弗教训其，常常替死过了人忏念。

---

该个黑暗时世弗然就快好亮了。乃间被其拉所害，反转为庉到毛毛有 1000 年光景，还仍旧是黑暗个。

---

天主教许多错处都是该 1000 年里向发出来个。该黑暗时世里头个事体，非但是<u>以大利</u>地方弗必说了，就是别国地方事体也缺个，只有一两样要紧点事体还讲了相似个。

---

耶稣之后呒几百年，真道理弄大<sup>\[1\]</sup>变掉了。该星人话是独独拜一位真神弗够，就会拜许多死过了圣人，像菩萨介个。

1. 大大地

---

救主已经代阿拉受难，其也话是弗够，还要其自身上另外再吃许多苦楚，做出虚花<sup>\[1\]</sup>事干好补补凑<sup>\[2\]</sup>。

1. 无用的
2. 付予更多。现代宁波话说「找凑」

---

因为<u>犹太国</u>是<u>耶稣</u>个出身之地，格勒该星人话，若是能够出门到该头去一埭，就要算是赦掉罪名个功劳已经足足个了，下世个福气一定是好算数个。

---

格勒该星虔心个主顾，往往有一大潮，特特为为<u>耶路撒冷</u>去上<u>耶稣</u>个坟。

---

但是等到<u>耶稣</u>落凡 1055 年，该班<u>土耳其</u>回子征服<u>犹太国</u>之后，弗\[知晓\]咋难为耶稣教人上<u>耶路撒冷</u>去个主顾。<u>欧罗巴</u>地方众人拢总怏煞了。<u>罗马</u>教皇就出号令，是介话：「救主个坟墓，拨该班弗相信人占住间，该实在是倒耶稣教个楣。」吩咐其拉起了兵去打去。应许个打个会赦其罪。

---

归根有特买国个皇帝兵马合带拢去打该头回回教人去。从<u>耶稣</u> 1096 年动身，打上三年功夫，<u>耶路撒冷</u>算破进了，路上死个等伤勒阵里个人，总算起来有 85,0000。

---

以后 80 年光景，<u>犹太国</u>一直是耶稣教该管个。

---

但是该班回子又强起来，将<u>耶路撒冷</u>又夺了去了。<u>欧罗巴</u>人起血性想起救其。各处担纲起兵去伐回子，好救转<u>耶稣</u>个坟墓。后头一直打上一百多年，心也冷了，才始肯歇手。从起头到结煞，伤伤掉个人，足足有头两百万了。该是单只荡边，该边回子还弗算进。

---

该真叫勒一口气颬勒壁里，要一眼好处都呒没个。

---

该种介牵空磨<sup>\[1\]</sup>，蚀煞老本个事干，只有被邪教迷惑，黑暗时世人会做个。该是一样了。

1. 白费力气

---

还有第二样，也是做根脉<sup>\[1\]</sup>个。<u>罗马</u>教皇有介大权柄。因为亏了百姓拉相信其，若是有人弗相信，就话是造反，要抲其办罪名。

1. 源头

---

偷怕有一𡍲地方人都计弗依其，其就为吩咐别国个皇帝带领兵马去将该𡍲地方和众抄灭了。

---

若是只有呒几个人弗依其，因为兵马用弗着，格勒直等<u>耶稣</u> 1204 年，介时候又忖出一个法子好禁住其拉。

---

其讴各处皇帝起一进屋，像天牢介，叫勒查察衙门<sup>\[1\]</sup>，教皇自又另外封一班人，衔头<sup>\[2\]</sup>叫勒查察官，好管着该个查察衙门事体。若有人，有半句说话讲错，或者有一眼眼等教皇意思弗对，该星查察官就会去抲其来，连接传对证都好甮传，独门<sup>\[3\]</sup>屈打成招。死罪定落之后就是火𤈦煞，或者别样顶苦个法子，周捉其煞。有时候，忽而然，将一个人抲了去了，到底为了啥个事干，连接其自头绪都呒得，亲眷朋友响都弗敢响，恐怕响一响连自家性命都难保了。

1. Inquisition，现译为宗教裁判所
2. 头衔。现代宁波话就叫「头衔」
3. 仅仅；单单

---

该班查察官衔头虽然有一个「圣人」个「圣」字加上，称呼圣查察官，实在是比老虎还厉害。有时候，有佬人家等好看点女人，都会无冤无故冤枉其拉，凭空来抲了去了。该种介查察衙门，天主教地方现在仍旧有，不过呒没像以前介明当当。

---

直等<u>耶稣</u>落凡 1500 多年，<u>欧罗巴</u>许多地方都晓得教门邪了，就弃掉教皇，依勒《圣经》介做了。该叫勒归真时世（看《地理书》53、54 面）。

---

到如今<u>欧罗巴</u>里向依天主教个地方除<u>以大利</u>之外，只有<u>比利时</u>、<u>佛兰西</u>、<u>西班牙</u>、<u>葡萄牙</u>、<u>奥地利亚</u><sup>\[1\]</sup>，还有星杂格愣敦小地方。该星地方虽即还呒没等教皇分开，也亏了别乌赛归真个意思有点借过来，格勒都比以前好，也比以前和然明白，就话教皇个权柄比以前也推扳了。其个权柄本来是黑暗时世兴起来个，等到《圣经》愈加行开去，百姓愈加明白，也自然慢慢为呒没了（看《帖撒罗尼迦》II, 8）。

1. 现译为<u>奥地利</u>

---

### 问个说话

<u>罗马国</u>灭掉<u>犹太国</u>有连耶稣教灭掉吗？该星北头蛮人灭掉<u>罗马国</u>有连耶稣教灭掉吗？<u>罗马国</u>文理到咋时候顶好？几时坏了？咋会挽回弗转？<u>罗马</u>主教咋会能够做教皇？黑暗时世咋会暗了介长久？天主教错处咋时候起头个？该黑暗时世事体多弗多？头一样是啥个事体，尔搭仔细话带来？第二样是啥个事体，尔也好话勒详细点？咋叫勒归真时世？现在有啥个地方仍旧是依天主教个？该星地方咋会比以前好了呢？尔忖教皇权柄要等几时为呒没了？《帖撒罗尼迦书》咋话的？

---

## 第八章

自从北头该班蛮人征服<u>罗马</u>之后，<u>以大利</u>地方就分了特买国生。因为弗能够同心协力，格勒恶容易受人家节制。有时候听<u>日耳曼</u>使唤，有时候服<u>佛兰西</u>，或者<u>奥地利亚</u>该管。该是有点像天理循环道理。因为天下个人早已仔吃尽<u>罗马国</u>多少小苦过，该遭还报了。

---

三四百年前头，<u>以大利</u>地方生意比别乌赛愈加闹热，读书人也愈加多。但是该星已经归真了地方，常常只会好起来，乃间都比<u>以大利</u>和然兴旺差远了。<u>以大利</u>地方活被邪教所害，像<u>希腊国</u>介，仍旧是弗上弗落个。

---

<u>以大利</u>地方因为庵堂寺院介闹热，和尚尼姑介多，再话因为弗许百姓拉看《圣经》，格勒就有许多把戏事干做出来了。但是乡方虽然是真坏，也弗比古时节介凶恶，因为拜真神个地方呒有一𡍲是比拜假个菩萨地方愈加坏了。

---

统<u>以大利</u>地方，现在分了十国生，就是<u>罗马</u>、<u>那不勒斯</u>、<u>多斯加纳</u><sup>\[1\]</sup>、<u>米兰</u>、<u>撒尔的尼亚</u><sup>\[2\]</sup>、<u>摩纳哥</u>、<u>巴尔马</u><sup>\[3\]</sup>、<u>摩德拿</u><sup>\[4\]</sup>、<u>卢加</u><sup>\[5\]</sup>、<u>圣马利涅</u><sup>\[6\]</sup>该十𡍲地方<sup>\[7\]</sup>。

1. Toscana，现译为<u>托斯卡纳</u>
2. Sardegna，现译为<u>撒丁</u>
3. Parma，现译为<u>帕尔马</u>
4. Modena，现译为<u>摩德纳</u>
5. Lucca，现译为<u>卢卡</u>
6. San Marino，现译为<u>圣马力诺</u>
7. 原书出版的 1852 年，<u>意大利</u>尚未统一，且地域范围与今天不同

---

该十国里向地方，统性有毛 12,0000 转方洋里<sup>\[1\]</sup>，户口有 2250,0000。大约一块转方洋里有 188 介相貌人庉的。

1. 平方英里，1 平方英里约等于 2.59 平方公里

---

<u>以大利</u>该𡍲地方，因为天家也和暖，田土也厚，两边都有海。世口<sup>\[1\]</sup>又是介便当，弗论种田、做生意，出息都好，百姓拉弗然怕弗快活，怕弗富足起来。暂时可惜因为律法坏，皇帝等官☐<sup>\[2\]</sup>都要暴虐百姓，格勒百姓拉弗能够十分咋兴旺起来。

1. 时代
2. 原书残损，推测为「府」字

---

<u>以大利</u>地方人，资质倒是好个多，但是可惜因为律法坏，再话教门邪了。格勒读书主顾是有个数个。

---

<u>以大利</u>地方山水该星是天生成个秀致，西边随尔啥个地方都等其比弗来个，格勒丹青等笃石头案<sup>\[1\]</sup>，该星细巧法子，是该头顶好。别国有名头先生大概都是<u>以大利</u>地方学来个，还有做诗个人也弗少。

1. 人体雕塑

---

### 问个说话

自从北头蛮人乱进之后<u>以大利</u>地方咋个了？三四百年前头<u>以大利</u>地方生意读书该星等别乌赛比起来咋个？现在呢？啥个缘故？乡方比上前咋个？啥个缘故？<u>以大利</u>地方现在分了几国生？国家统性咋管大统性有多少户口？一块转方洋里大约有多少人庉的？<u>以大利</u>地方生成<sup>\[1\]</sup>有咋个好处？咋会弗兴旺？读书人咋会缺？该星细巧法子咋会倒是<u>以大利</u>地方顶好？

1. 自然风貌

---

## 第九章

一、<u>罗马国</u>里向地方有 1,7200 转方洋里，户口有 273,0000。都是服教皇该管个。国家个事体，大概都是教门里先生办个，百姓拉是弗作兴其议论公事个，也弗许其拉印出报来。生意冷静，讨饭恶多。大概<u>以大利</u>十国里向，顶末等要算<u>罗马国</u>了。

---

京城就是<u>罗马</u>，坐来七座山顶（看《约翰默示录》XVII）。<u>罗马</u>城里当初子总有五六十万人庉的，到现在巴巴只有十四五万人光景了。因为该星庵堂寺院介多，有许多男女弗作成亲，再话城里向有星乌赛水土弗好，格勒<u>罗马</u>地方死个主顾比生个主顾愈加多。亏了别乌赛有许多人常常到<u>罗马</u>来庉，弗然日久时长慢慢为变勒一座空城了。

---

<u>罗马</u>地方有许多古时节个皇宫、衙门、庙宇该星，比乃间好看。现在该星古迹还来间。

---

也有许多礼拜堂，扎括<sup>\[1\]</sup>勒华华丽丽，生活该星都做勒弗\[知晓\]咋精致。有一个礼拜堂，叫勒彼得堂<sup>\[2\]</sup>，从动工起，到完工为止，有 117 年。要管 1600,00000 块番饼。教皇因为铜钿弗够，就作出一样关牒<sup>\[3\]</sup>来，讴人家来买，人家有关牒请去间说话，其个罪名就算是赦掉了。

1. 装饰
2. 圣伯多禄大殿，或称圣彼得大教堂
3. 证书。此处指罗马教廷发行的大赦证明书，即后世所谓赎罪券

---

二、<u>那不勒斯</u>，国份连<u>西基里</u>算进有 4,2000 转方洋里，户口有 796,0000。京城也叫勒<u>那不勒斯</u>。亏了别国人，有货物载来载去，生意倒还便闹热个。若是本地人，真一眼都是呒做个，从呒没听闻有一只船过海去做生意过。

---

<u>那不勒斯</u>地方，地震恶多，有时候震勒厉害。弗\[知晓\]多少房子跌倒。有无千大万人压煞了。

---

该都是因为地下有硫磺等别样东西来的𤈦，𤈦起来就生出气来。因为该个气一满压弗住了，就会使得地垟震动。若是碰着有乌赛好出去说话，地就震勒叉了。该星统外乡乌赛叫勒火山，也是等别个山差弗多，不过里向空心个，下头是火，有硫磺等炀开了石头来的𤈦。该炀开了石头像水介会流个，名字叫勒喇𠲎<sup>\[1\]</sup>，有时候爆出来，一直流落山脚下，像一埭溪坑介，式势是真厉害个。

1. lava，现称为熔岩

---

<u>那不勒斯</u>相近有一座顶有名头火山，叫勒<u>维苏维</u><sup>\[1\]</sup>山。该座山有时候爆出来，团圈乡村都灭掉了。140 年前头有人来该座山脚下来间掘井。因为有许多古迹拨其掘出来，后头有许多人去将该星石头、瓦爿、淖泥、灰尘拢总起过一边，就有一座城子露出来，连屋落该星都尚好使让<sup>\[2\]</sup>个。庉晌 40 年光景，该边又有一座城子露出来。屋落里向有许多魄尸，手里有东西捏的，恶像来的做事干介个。该两座城子个地方，一𡍲叫勒<u>赫究兰恩</u><sup>\[3\]</sup>，一𡍲叫勒<u>潘沛以</u><sup>\[4\]</sup>，都是一千七百多年前头被该座火山爆起来个灰尘等喇𠲎该星东西没上的个。

1. Vesuvius，现译为<u>维苏威</u>
2. 好好的
3. Herculaneum，现译为<u>赫库兰尼姆</u>
4. Pompeii，现译为<u>庞贝</u>

---

<u>西基里</u>海岛是属<u>那不勒斯</u>该管个。样样都等<u>以大利</u>差弗多。<u>西基里</u>地方也有一座火山叫勒<u>以大拿</u><sup>\[1\]</sup>山，比<u>维苏维</u>还高，有时候爆出来也更加厉害。虽即该乌赛等海口路差一百多里，有时候爆出来个喇𠲎该星一直会流落海里去。黑烟等灰尘差弗多天会拨其遮住半边。还有许多整块石头飞出来，像放炮介个。<u>耶稣</u> 1669 年，趸注有二三万人拨其灭掉了。因为该山脚下周围田土实在好，格勒人家但明<sup>\[2\]</sup>尔咋怕势势，也仍旧有人会去庉个。

1. Etna，现译为<u>埃特纳</u>
2. 任凭

---

该星<u>立不里</u><sup>\[1\]</sup>海岛也是<u>那不勒斯</u>该管个。该头也有一座火山，叫勒<u>斯当琶里</u><sup>\[2\]</sup>山。该个山是日日夜夜来的着，火头远远三四百里路都看见个。

1. Lipari，现译为<u>利帕里</u>
2. Stromboli，现译为<u>斯特龙博利</u>

---

三、<u>多斯加纳</u>地方有 5000 转方洋里，户口有 15,0000，百姓比<u>以大利</u>南边势微富足点。律法又比其拉好点，地方是服<u>奥地利亚</u>该管个，现在<u>多斯加纳</u>皇帝是<u>奥地利亚</u>皇帝自家人。

---

京城叫勒<u>佛罗伦斯</u><sup>\[1\]</sup>。地方分外好。从前有许多有名头个读书人是该头出个。

1. Florence，也译为<u>佛罗伦萨</u>

---
但是可惜像别个罗马教地方，也是弗许人看《圣经》。旧年子有一个诸侯等几个朋友家，大家看看《圣经》，官府得知就将该几个人拢总充军出去了。

---

四、<u>米兰</u>等<u>韦内瑟</u><sup>\[1\]</sup>底下地方有 1,8000转方洋里，户口有 470,0000，都是<u>奥地利亚</u>该管个。<u>韦内瑟</u>京城是来许多海岛上顶，是有 500 多梗桥连拢的个，人家来往都是用小船，正像荡头人用轿子介个。

1. Venice，现译为<u>威尼斯</u>

---

<u>以大利</u>里向，还有一个小国叫勒<u>德利士底</u><sup>\[1\]</sup>，也是归<u>奥地利亚</u>该管个，地方有 4000 转方洋里，户口有 50,0000。

1. Trieste，现译为<u>蒂利亚斯特</u>

---

五、<u>撒尔的尼亚</u>是从一个海岛出名个。国份有 1,5000 转方洋里，户口有 360,0000。百姓比<u>以大利</u>别处地方更加明白。近来三四年里向，皇帝自发一道旨意，准百姓拉公举人做官，好等其大家造律法，办公事该星。

---

六、<u>摩纳哥</u>国份只有 52 转方洋里，户口只有 7000 光景。也是自有一个国王，但是因为国份小，格勒也全靠<u>撒尔的尼亚</u>保护其拉个。

---

七、<u>巴尔马</u>，国份 2200 转方洋里，户口有 46,5000。

---

八、<u>摩德拿</u>，国份有 2000 转方洋里，户口有 40,0000。

---

九、<u>卢加</u>，国份只有 400 转方洋里，户口有 16,5000。该三𡍲地方都是自有一个国王个。

---

十、<u>圣马利涅</u>，国份只有 22 转方洋里，户口 7000，算是百姓自做主意，但是靠着教皇个势道保护其个。该𡍲地方国份虽即介一眼眼大，立立国倒已经有 1300 多年。合国里向从呒没听见有人办死罪过。

---

### 问个说话

<u>罗马</u>国份多少大？户口呢？服谁该管个？公事该星归谁办？百姓拉咋个？<u>罗马国</u>等别国比起来咋个？<u>罗马城</u>建来啥个乌赛？《约翰默示录》有啥个说话点着其？现在人有比古时节多吗？有啥个古迹来间？礼拜堂咋个？讲到该个彼得堂咋话的？

<u>那不勒斯</u>国份多少大？户口呢？生意咋个？地震多弗多？地震是啥个讲究？<u>维苏维山</u>咋个？山脚下有啥个古迹掘出来？<u>以大拿山</u>咋个？<u>斯当琶里山</u>咋个？

讲到<u>多斯加纳</u>咋话的？<u>米兰</u>等<u>韦内色</u>咋个？<u>德里士底</u>呢？<u>撒尔的尼亚</u>比<u>以大利</u>别处咋个？<u>摩纳哥</u>咋个？<u>巴尔马</u>呢？<u>卢加</u>？<u>摩德拿</u>？<u>圣马利涅</u>？
