## S-DU PAO-LO SIA PEH KO-LONG-TO NYING DI-NYI-FONG SHÜ-SING. 使徒<u>保羅</u>寫撥<u>哥林多</u>人第二封書信

### 2K. I.

VONG Jing-ming-go ts-i tso Yiæ-su Kyi-toh-go s-du Pao-lo, teng hyüong-di Di-mo-tʽa, *mông-mông* Ko-ling-to di-fông Jing-ming-go kyiao-we, teng ʽeh Üô-kæ-üô-go cong sing-du: <sup>2</sup> Dæn-nyün Jing-ming ah-lah Tʽin-Vu, teng Cü Yiæ-su Kyi-toh, s-lôh eng-we bing-en peh ng-lah.

奉神明個旨意做<u>耶穌</u> <u>基督</u>個使徒<u>保羅</u>，等兄弟<u>提摩太</u>，望望<u>哥林多</u>地方神明個教會，等合<u>亞該亞</u>個衆聖徒。<sup>2</sup> 但願神明阿拉天父，等主<u>耶穌</u> <u>基督</u>，賜落恩惠平安撥爾拉。

<sup>3</sup> KÆ coh-tsæn Jing-ming, ah-lah Cü Yiæ-su Kyi-toh-go Ah-tia, *ih-tsʽih* dz-pe-go Keng-peng, <sup>4</sup> ih-tsʽih en-w̆e-go Jing-ming; læ ah-lah væn-pah wæn-næn z-ʽeo Gyi z-djông en-w̆e ah-lah, s-teh ah-lah *yia* neng-keo pô Jing-ming sô s-peh ah-lah go en-w̆e, kyʽi en-w̆e keh-sing yiu ze-bin soh-go wæn-næn cü-kwu. <sup>5</sup> Ing-we Kyi-toh-go kwʽu-næn ah-lah kyi-jün ziu-leh to, z-ka, kʽao-djôh Kyi-toh, en-w̆e yia teh-djôh to. <sup>6</sup> Ah-lah ʽôh-tsia tsao-djôh wæn-næn, z hao peh ng-lah teh-djôh en-w̆e teh-djôh kyiu, s-teh ng-lah neng-keo jing-næ ziu ah-lah sô ziu-go kwʽu-næn; ʽôh-tsia teh-djôh en-w̆e, *yia* z hao peh ng-lah teh-djôh en-w̆e teh-djôh kyiu. <sup>7</sup> Ah-lah yia kyin-sing siang-vông ng-lah; hyiao-teh ng-lah kyi-jün dô-kô tsao-djôh keh-sing kwʽu-næn, yia *pih-ding* *dô-kô* *teh-djôh* keh-go en-w̆e.

<sup>3</sup> 該祝讚神明，阿拉主<u>耶穌</u> <u>基督</u>個阿爹，一切慈悲個根本，<sup>4</sup> 一切安慰個神明；來阿拉凡百患難時候其時常安慰阿拉，使得阿拉也能夠把神明所賜撥阿拉個安慰，去安慰箇星有隨便啥個患難主顧。<sup>5</sup> 因爲<u>基督</u>個苦難阿拉既然受了多，是介，靠着<u>基督</u>，安慰也得着多。<sup>6</sup> 阿拉或者遭着患難，是好撥爾拉得着安慰得着救，使得爾拉能夠忍耐受阿拉所受個苦難；或者得着安慰，也是好撥爾拉得着安慰得着救。<sup>7</sup> 阿拉也堅心想望爾拉；曉得爾拉既然大家遭着箇星苦難，也必定大家得着箇個安慰。

<sup>8</sup> Hyüong-di, ah-lah feh iao ng-lah feh ming-bah, ah-lah  læ Üô-si-üô tsao-djôh-go wæn-næn, gyi-go sih-shü kah-nga li-ʽæ, ti-tông-feh-djü, zing-ts-ü lin sing-ming tu m-siang-deo. <sup>9</sup> Dzæ ah-lah zi-go sing-li *tsih-yiu* si-go kyin-deo; iao peh ah-lah feh kʽao-djôh zi, tsih *kʽao-djôh* keh-we s-teh si-nying weh-cün-læ go Jing-ming. <sup>10</sup> Gyi z kyiu ah-lah cʽih ka li-ʽæ-go si-fah, *næn-kæn* yia læ-tih kyiu *ah-lah*; ah-lah yia siang-vông Gyi tsiang-læ dzing-gyiu we kyiu *ah-lah*: <sup>11</sup> ng-lah tʽi ah-lah tao-kao yia z pông-dzu ah-lah; s-teh ah-lah kʽao-djôh hyü-to nying-go *tao-kao* teh-djôh eng-s, we-leh ah-lah keh-go eng-s hyü-to nying tu hao zia-zia *Jing-ming*.

<sup>8</sup> 兄弟，阿拉弗要爾拉弗明白，阿拉來<u>亞西亞</u>遭着個患難，其個式勢格外厲害，抵擋弗住，甚至於連性命都嘸想頭。<sup>9</sup> 在阿拉自個心裏只有死個見頭；要撥阿拉弗靠着自，只靠着箇位使得死人活轉來個神明。<sup>10</sup> 其是救阿拉出介厲害個死法，難間也來的救阿拉；阿拉也想望其將來仍舊會救阿拉。<sup>11</sup> 爾拉替阿拉禱告也是幫助阿拉；使得阿拉靠着許多人個禱告得着恩賜，爲了阿拉箇個恩賜許多人都好謝謝神明。

<sup>12</sup> Ah-lah-go kao-hying ziu-z zi-go liang-sing te-tsing ah-lah yiu Jing-ming-go tsing-sing teng dzing-jih, feh yüong nyüoh-sing-go tsʽong-ming, z kʽao-djôh Jing-ming-go eng-we, læ shü-kæn-zông tso-nying; læ ng-lah-go cong-nyiang yü-kô z-ka. <sup>13</sup> Ah-lah sô sia peh ng-lah go z m-kao bih-yiang, peh-ko z ng-lah zi sô doh-go sô nying-djôh-go shih-wô: ngô yia siang-vông ng-lah cong-ü we nying-djôh gyi: <sup>14</sup> tsing-ziang ng-lah yiu-sing yi-kying nying-djôh ah-lah sön z ng-lah-go kao-hying: tao Cü Yiæ-su-go nyih-ts ng-lah yia sön z ah-lah-go *kao-hying*.

<sup>12</sup> 阿拉個高興就是自個良心對證阿拉有神明個真心等誠實，弗用肉身個聰明，是靠着神明個恩惠，來世間上做人；來爾拉個中央愈加是介。<sup>13</sup> 阿拉所寫撥爾拉個是嘸告別樣，不過是爾拉自所讀個所認着個說話；我也想望爾拉終於會認着其。<sup>14</sup> 正像爾拉有星已經認着阿拉算是爾拉個高興；到主<u>耶穌</u>個日子爾拉也算是阿拉個高興。

<sup>15</sup> We-leh keh-go kyin-deo, ngô ziu siang sin tao ng-lah u-sen læ, s-teh ng-lah hao di-nyi-vah tsæ teh-djôh <sup>\[1\]</sup>ih-cʽü; <sup>16</sup> ʽeo-deo kying-ko-leh ng-lah u-sen tao Mô-gyi-teng kyʽi, dzong Mô-gyi-teng tsæ tao ng-lah u-sen læ, yi hao peh ng-lah song ngô tao Yiu-tʽa koh kyʽi.

<sup>15</sup> 爲了箇個見頭，我就想先到爾拉烏碎來，使得爾拉好第二伐再得着益處<sup>\[1\]</sup>；<sup>16</sup> 後頭經過了爾拉烏碎到<u>馬其頓</u>去，從<u>馬其頓</u>再到爾拉烏碎來，又好撥爾拉送我到<u>猶太</u>國去。

<sup>\[1\] *Peng-veng*, eng-we. 本文，恩惠。（原註）</sup>

<sup>17</sup> Ngô kyi-jün yiu keh-go sing-siang, næn-dao z weh-deh-go ma? wa-z ngô sô tang-sön tso go z-ken z tsiao nyüoh-sing tang-sön, s-teh ngô iao-kyi wô z-ka, iao-kyi wô feh-z ka ma? <sup>18</sup> Jing-ming z dzing-jih-go, *ngô* *ts-tin* *Gyi* *wô*, Ah-lah teng ng-lah <sup>\[1\]</sup>kông-go shih-wô m̆-teh soh-go iao-kyi z, iao-kyi feh-z. <sup>19</sup> Ngô teng Si-lah teng Di-mo-tʽa læ ng-lah cong-nyiang sô djün-go, Jing-ming-go Ng-ts Yiæ-su Kyi-toh, m-kao soh-go iao-kyi z, iao-kyi feh-z; dzæ-ü Gyi *tsih-yiu* ih-go z. <sup>20</sup> Ing-we Jing-ming væn-pah-go ing-hyü, gyi-go z, gyi-go Üô-meng, tu z dzæ-ü Yiæ-su Kyi-toh; s-teh ah-lah hao kwe yüong-wô peh Jing-ming. <sup>21</sup> Hwông-tsʽia s-teh ah-lah teng ng-lah kyin-sing siang-sing Kyi-toh, yi pô yiu fu ah-lah go, ziu-z Jing-ming: <sup>22</sup> Gyi yi tang ih-kʽo ing ka ing ah-lah, læ ah-lah sing-li s *Sing*-Ling tso tsih-tsiao.

<sup>17</sup> 我既然有箇個心想，難道是活突個嗎？還是我所打算做個事幹是照肉身打算，使得我要記話是介，要記話弗是介嗎？<sup>18</sup> 神明是誠實個，我指點其話，阿拉等爾拉講個說話<sup>\[1\]</sup>嘸得啥個要記是，要記弗是。<sup>19</sup> 我等西拉等<u>提摩太</u>來爾拉中央所傳個，神明個兒子<u>耶穌</u> <u>基督</u>，嘸告啥個要記是，要記弗是；在於其只有一個是。<sup>20</sup> 因爲神明凡百個應許，其個是，其個亞們，都是在於<u>耶穌</u> <u>基督</u>；使得阿拉好歸榮華撥神明。<sup>21</sup> 況且使得阿拉等爾拉堅心相信<u>基督</u>，又把油傅阿拉個，就是神明。<sup>22</sup> 其又打一顆印介印阿拉，來阿拉心裏賜聖靈做質照。

<sup>\[1\] *ʽÔh* *wô*, djün-go dao-li. 或話，傳個道理。（原註）</sup>

<sup>23</sup> Ngô gyiu-kao Jing-ming teng ngô weh-ling tso te-tsing, ngô feh tao Ko-ling-to z we-leh nyün-liang ng-lah. <sup>24</sup> Yia feh-z wô ng-lah siang-sing-go sing z voh ah-lah kæ-kwun; ah-lah peh-ko tso pông-siu s-teh ng-lah hao hwun-hyi: ing-we ng-lah lih-leh-djü z kʽao-djôh siang-sing.

<sup>23</sup> 我求告神明等我活靈做對證，我弗到<u>哥林多</u>是爲了原諒爾拉。<sup>24</sup> 也弗是話爾拉相信個心是服阿拉該管；阿拉不過做幫手使得爾拉好歡喜。因爲爾拉立勒住是靠着相信。

---

### 2K. II.

Tsih-yiu ngô z kʽô-ding cü-i feh iao ta-leh iu-meng tsæ tao ng-lah u-sen læ. <sup>2</sup> Ing-we ngô ziah s-teh ng-lah iu-meng, ka-ni, djü-leh ngô s-teh gyi iu-meng cü-kwu ts-nga, jü z s-teh ngô hwun-hyi? <sup>3</sup> Ngô *zin-deo* we-leh ka sia sing peh ng-lah, sæn-leh ngô læ-go z-ʽeo keh-sing tông-kæ peh ngô hwun-hyi cü-kwu *fæn-cün* peh ng tæn iu-meng: ngô yia siang-sing ng-lah cong-nying tu pô ngô-go kwʽa-lôh sön z ng-lah-go *kwʽa-lôh*. <sup>4</sup> Ngô sia peh ng-lah go z-ʽeo, sing-cong to-siao  pe-shông iu-meng, cʽih tao to-siao ngæn-li: yia bing feh-z iao s-teh ng-lah tæn sing-z, z iao ng-lah hyiao-teh ngô kah-nga æ-sih ng-lah.

只有我是抲定主意弗要帶勒憂悶再到爾拉烏碎來。<sup>2</sup> 因爲我若使得爾拉憂悶，介呢，除了我使得其憂悶主顧之外，誰是使得我歡喜？<sup>3</sup> 我前頭爲了介寫信撥爾拉，省勒我來個時候箇星當該撥我歡喜主顧反轉撥爾擔憂悶；我也相信爾拉衆人都把我個快樂算是爾拉個快樂。<sup>4</sup> 我寫撥爾拉個時候，心中多少悲傷憂悶，出到多少眼淚。也並弗是要使得爾拉擔心事，是要爾拉曉得我格外愛惜爾拉。

<sup>5</sup> Ziah yiu nying long-cʽih iu-meng læ, gyi feh *tæn-tsih* s-teh ngô iu-meng, yia yiu-tin *s-teh* ng-lah cong-nying *tæn* *iu-meng*: ngô z feh iao ko-ü wô *gyi*. <sup>6</sup> Keh-cü-ka nying be *ng-lah* hyü-to nying tsah-vah yi-kying keo-de: <sup>7</sup> sô-yi ng-lah neng-s fæn-hyiang nyün-liang *gyi*, en-w̆e *gyi*; kʽong-pʽô gyi ko-ü iu-meng iao tsʽing-ti-dzing. <sup>8</sup> Keh-lah ngô kyʽün-kyʽün  ng-lah yüong hyin-cʽih ng-lah *jih-we* æ-sih gyi go bing-kyü. <sup>9</sup> Ngô yia z we-leh ka  sia sing læ, deh-i iao s-s ng-lah, feh-tsiao ng-lah keng yiang-yiang i-jing feh. <sup>10</sup> Ng-lah sô nyün-liang nying-kô go, ngô yia *nyün-liang* *gyi*: ngô-zi sô yiu nyün-liang  nying-kô go, yia z we-leh ng-lah-go yün-kwu <sup>\[1\]</sup>dæ-teng Kyi-toh nyün-liang gyi; <sup>11</sup> kʽong-pʽô tih-lôh Sah-dæn-go kyʽün-tʽao: ing-we gyi-go kyi-meo ah-lah bing-fi feh hyiao-teh.

<sup>5</sup> 若有人弄出憂悶來，其弗單只使得我憂悶，也有點使得爾拉衆人擔憂悶。我是弗要過於話其。<sup>6</sup> 箇株介人被爾拉許多人責罰已經夠了。<sup>7</sup> 所以爾拉能使反向原諒其，安慰其；恐怕其過於憂悶要清低沉。<sup>8</sup> 箇拉我勸勸爾拉用顯出爾拉實惠愛惜其個憑據。<sup>9</sup> 我也是爲了介寫信來，特意要試試爾拉，弗照爾拉更樣樣依順弗。<sup>10</sup> 爾拉所原諒人家個，我也原諒其。我自所有原諒人家個，也是爲了爾拉個緣故代等<u>基督</u><sup>\[1\]</sup>原諒其；<sup>11</sup> 恐怕跌落<u>撒但</u>個圈套。因爲其個計謀阿拉並非弗曉得。

<sup>\[1\] *Yiu-teh* *fæn*, læ Kyi-toh-go min-zin. 有得翻，來<u>基督</u>個面前。（原註）</sup>

<sup>12</sup> Ngô tao Deh-lo-üô kyʽi djün Kyi-toh-go foh-ing, Cü yiu ih-dao meng kʽæ peh ngô; <sup>13</sup> *tsih-z* we-leh pʽong-feh-djôh ngô-go hyüong-di Di-to, ngô sing-li ih-ngæn feh en: ziu bih-kʽæ gyi-lah, tao Mô-gyi-teng læ.

<sup>12</sup> 我到<u>特羅亞</u>去傳<u>基督</u>個福音，主有一道門開撥我；<sup>13</sup> 只是爲了碰弗着我個兄弟<u>提多</u>，我心裏一眼弗安。就別開其拉，到<u>馬其頓</u>來。

<sup>14</sup> Næn-kæn zia-zia Jing-ming, s-teh ah-lah dzæ-ü Kyi-toh djông-djông tsʽông teh-sing ko, yi yüong-djôh ah-lah pô sih-teh Kyi-toh keh-go dao-li, *ziang* hyiang-kyʽi *ka*, tao-cʽü yiang-kʽæ. <sup>15</sup> Ing-we ah-lah z læ Jing-ming-go min-zin tso Kyi-toh-go hyiang-kyʽi, læ teh-kyiu cü-kwu teng mih-vông cü-kwu-go cong-nyiang: <sup>16</sup> dziu keh-pin kʽen-læ, z si-go hyiang-kyʽi, s-teh *gyi* si; dziu dông-pin kʽen-læ, z weh-ming-go hyiang-kyʽi, s-teh *gyi* weh. Keh-sing z-ken jü neng-keo tæn-tông ni? <sup>17</sup> Ah-lah feh ziang keh-sing hyü-to nying ka, we-leh li-sih weng-zeh Jing-ming-go dao-li: z tsiao dzing-jih, dzong Jing-ming *sô* *s-peh* *ah-lah*, læ Jing-ming-go min-zin dzæ-ü Kyi-toh ka kông.

<sup>14</sup> 難間謝謝神明，使得阿拉在於<u>基督</u>常常唱得勝歌，又用着阿拉把識得<u>基督</u>箇個道理，像香氣介，到處揚開。<sup>15</sup> 因爲阿拉是來神明個面前做<u>基督</u>個香氣，來得救主顧等滅亡主顧個中央。<sup>16</sup> 就箇邊看來，是死個香氣，使得其死；就蕩邊看來，是活命個香氣，使得其活。箇星事幹誰能夠擔當呢？<sup>17</sup> 阿拉弗像箇星許多人介，爲了利息混雜神明個道理。是照誠實，從神明所賜撥阿拉，來神明個面前在於<u>基督</u>介講。

---

### 2K. III.

AH-LAH næn-dao wa læ-tih zi kyü-tsin zi ma? Ah-lah soh wa iao, ziang yiu-sing nying ka, tʽao nying-kô-go tsin-shü peh ng-lah, ʽôh-tsia tʽao ng-lah-go tsin-*shü* *peh* *nying-kô* ma? <sup>2</sup> Ng-lah ziu-z ah-lah-go *tsin*-shü, sia læ ah-lah sing-li; z cong-nying tu hyiao-teh, tu læ-tih doh-go. <sup>3</sup> Ng-lah ming-ming z Kyi-toh-go shü-sing, cʽih-ü ah-lah-go pih-tsih: sia gyi, feh-z yüong moh, z yüong weh Jing-ming-go Ling; feh-z læ zah-pe-ba-li, z læ sing-li-go nyüoh-pe-ba.

阿拉難道還來的自舉薦自嗎？阿拉啥還要，像有星人介，討人家個薦書撥爾拉，或者討爾拉個薦書撥人家嗎？<sup>2</sup> 爾拉就是阿拉個薦書，寫來阿拉心裏；是衆人都曉得，都來的讀個。<sup>3</sup> 爾拉明明是<u>基督</u>個書信，出於阿拉個筆跡。寫其，弗是用墨，是用活神明個靈；弗是來石碑牌裏，是來心裏個肉碑牌。

<sup>4</sup> Ah-lah kʽao-djôh Kyi-toh neng-keo z-ka fông-tæn siang-sing Jing-ming. <sup>5</sup> Bing feh-z neng-keo zi tsʽeng-cʽih soh-si læ, hao sön cʽih-ü zi go: ah-lah sô neng-keo-go, tu z cʽih-ü Jing-ming. <sup>6</sup> Z Gyi s-peh ah-lah neng-keo tso sing-iah-go bæn-z-nying; feh-z *bæn* veng-z-go *z-ken*, z *bæn* ling-kyʽi-go *z-ken*: ing-we veng-z we s-teh nying si, ling-kyʽi we s-teh nying weh.

<sup>4</sup> 阿拉靠着<u>基督</u>能夠是介放膽相信神明。<sup>5</sup> 並弗是能夠自忖出啥西來，好算出於自個。阿拉所能夠個，都是出於神明。<sup>6</sup> 是其賜撥阿拉能夠做新約個辦事人；弗是辦文字個事幹，是辦靈氣個事幹。因爲文字會使得人死，靈氣會使得人活。

<sup>7</sup> Keh iao s-teh nying si, kʽeh læ zah-pe-zông go veng-z, bæn gyi-go z-ken jông-tsʽia yiu *ka-go* yüong-wô, we s-teh Yi-seh-lih nying we-leh Mo-si min-zông keh dzæn-z læ-tong-go yüong-wô feh neng-keo tsʽing-ting kʽen gyi-go min-kʽong; <sup>8</sup> ʽo-hwông bæn *Sing*-Ling z-ken go feh we yü-kô yiu yüong-wô ma? <sup>9</sup> Bæn ding-ze-go z-ken kyi-jün yiu yüong-wô, bæn kong-yi-go z-ken z-jün yiu yü-kô do-go yüong-wô. <sup>10</sup> We-leh keh kah-nga do-go yüong-wô, keh *zin-deo* yiu yüong-wô go sön-feh-teh yiu yüong-wô. <sup>11</sup> Wa-yiu keh dzæn-z læ-tong-go jông-tsʽia yiu yüong-wô, keh dziang-tʽong læ-tong-go feh we yü-kô yiu yüong-wô ma?

<sup>7</sup> 箇要使得人死，刻來石碑上個文字，辦其個事幹尚且有介個榮華，會使得<u>以色列</u>人爲了摩<u>西面</u>上箇暫時來東個榮華弗能夠清盯看其個面孔；<sup>8</sup> 何況辦聖靈事幹個弗會愈加有榮華嗎？<sup>9</sup> 辦定罪個事幹既然有榮華，辦公義個事幹自然有愈加大個榮華。<sup>10</sup> 爲了箇格外大個榮華，箇前頭有榮華個算弗得有榮華。<sup>11</sup> 還有箇暫時來東個尚且有榮華，箇長通來東個弗會愈加有榮華嗎？

<sup>12</sup> Ah-lah kyi-jün yiu keh-cü-ka siang-vông, sô-yi <sup>\[1\]</sup>ming-tông-tông kông-go: <sup>13</sup> feh ziang Mo-si do ih-kwʽe siu-pʽao tsô zi-go min-kʽong, s-teh keh dzæn-z læ-tong-go, Yi-seh-lih nying feh neng-keo tsʽing-ting kʽen gyi tao ti. <sup>14</sup> Gyi-lah-go sing ngang-de: dzih-tao yin-dzæ doh gyiu-iah shü go z-ʽeo keh-kwʽe siu-pʽao dzing-gyiu læ-tih, m̆-teh kyih-kʽæ: iao siu gyi ko, z dzæ-ü Kyi-toh. <sup>15</sup> Tao jü-kying, doh Mo-si z-ʽeo, siu-pʽao wa læ gyi-lah sing-li tsô-tih. <sup>16</sup> Teng-tao *gyi-lah* *sing* kwe-voh Cü, keh siu-pʽao ziu do-ko-de. <sup>17</sup> Cü ziu-z keh-go Ling: Cü-go Ling sô læ-kæn-go u-sen, *nying* ziu zi-yiu-zi-dzæ-de. <sup>18</sup> Tsih-yiu ah-lah cong-nying, min-kʽong-go siu-pʽao yi-kying kyih-kʽæ, ziang læ kying-ts-li tsiao-kyin Cü-go yüong-wô, tu pin-leh *teng* *Gyi* ih-yiang siang-mao, yüih long yüih teh-djôh yüong-wô, tsing-ziang <sup>\[2\]</sup>Cü *Sing*-Ling sô pin-hwô ka.

<sup>12</sup> 阿拉既然有箇株介想望，所以明當當<sup>\[1\]</sup>講個。<sup>13</sup> 弗像<u>摩西</u>馱一塊手帕遮自個面孔，使得箇暫時來東個，<u>以色列</u>人弗能夠清盯看其到底。<sup>14</sup> 其拉個心硬了。直到現在讀舊約書個時候箇塊手帕仍舊來的，嘸得揭開。要收其過，是在於<u>基督</u>。<sup>15</sup> 到如今，讀<u>摩西</u>時候，手帕還來其拉心裏遮的。<sup>16</sup> 等到其拉心歸服主，箇手帕就馱過了。<sup>17</sup> 主就是箇個靈。主個靈所來間個烏碎，人就自由自在了。<sup>18</sup> 只有阿拉衆人，面孔個手帕已經揭開，像來鏡子裏照見主個榮華，都變了等其一樣相貌，越弄越得着榮華，正像主聖靈<sup>\[2\]</sup>所變化介。

<sup>\[1\] *ʽÔh* *wô*, do-nyiang fông-tæn: *kʽen* 2K. 7. 4. Yf. 6. 19. 或話，大樣放膽。看 2K. 7. 4. Yf. 6. 19。（原註）</sup>

<sup>\[2\] *ʽÔh* *wô*, Cü-go *Sing*-Ling. 或話，主個聖靈。（原註）</sup>

---

### 2K. IV.

Sô-yi ah-lah, kyi-jün mong Cü-go æ-lin teh-djôh keh bæn-z-go tsih-veng, *sing-li* *ih-ngæn* feh hyü-hyih: <sup>2</sup> z yi-kying kyʽi-diao *ih-tsʽih* *s-ʽô* tao-me z-ken, feh tseo kæn-tsô-go lu, yia feh weng-zeh Jing-ming-go dao-li; z læ Jing-ming-go min-zin ming-ming hyin-cʽih tsing dao-li te-djôh cong-nying-go liang-sing *ka* *kông*.

所以阿拉，既然蒙主個哀憐得着箇辦事個職份，心裏一眼弗虛㽺。<sup>2</sup> 是已經棄掉一切私下倒霉事幹，弗走奸詐個路，也弗混雜神明個道理；是來神明個面前明明顯出真道理對着衆人個良心介講。

<sup>3</sup> Ah-lah-go foh-ing ziah yiu tsô-kæ, *tsih* dzæ-ü mih-vông? cü-kwu z tsô-kæ. <sup>4</sup> Kông-tao mih-vông cü-kwu, keh yin-dzæ z-shü-go jing-ming z mi-djü keh-sing feh siang-sing cü-kwu-go ling-sing; sæn-leh yiu Jing-ming siang-mao go Kyi-toh, Gyi yüong-wô-go foh-ing sô fah-cʽih-go liang-kwông tsiao-djôh gyi-lah. <sup>5</sup> Ing-we ah-lah djün-dao, feh-z kông zi, z *kông* Kyi-toh Yiæ-su tso Cü, zi peh-ko we-leh Yiæ-su tso ng-lah-go nu-boh. <sup>6</sup> Ing-we keh *dzong-zin* feng-fu liang-kwông dzong en li-hyiang tʽeo-cʽih-læ go Jing-ming, z Gyi læ ah-lah-go sing li-hyiang tʽeo-cʽih liang-kwông læ; s-teh Jing-ming-go yüong-wô dzæ-ü Yiæ-su Kyi-toh-go min-zông, keh cü-sih-go liang-kwông, we tsiao-djôh *ah-lah*.

<sup>3</sup> 阿拉個福音若有遮蓋，只在於滅亡主顧是遮蓋。<sup>4</sup> 講到滅亡主顧，箇現在時世個神明是迷住箇星弗相信主顧個靈性；省勒有神明相貌個<u>基督</u>，其榮華個福音所發出個亮光照着其拉。<sup>5</sup> 因爲阿拉傳道，弗是講自，是講<u>基督</u> <u>耶穌</u>做主，自不過爲了<u>耶穌</u>做爾拉個奴僕。<sup>6</sup> 因爲箇從前吩咐亮光從暗裏向偷出來個神明，是其來阿拉個心裏向偷出亮光來；使得神明個榮華在於<u>耶穌</u> <u>基督</u>個面上，箇知識個亮光，會照着阿拉。

<sup>7</sup> DÆN-Z ah-lah yiu keh-go pao-pe *kʽông* læ ngô-ho li-hyiang, s-teh keh kah-nga do neng-ken hao sön z Jing-ming-go, feh-z cʽih-ü ah-lah zi. <sup>8</sup> Ah-lah yiang-yiang z-ken yiu wæn-næn, peh-ko m-neh pih-long-læ; long-leh m-shih-fah, peh-ko feh-z <sup>\[1\]</sup>m-cʽih-lu; <sup>9</sup> be pih-næn, peh-ko wa m̆-teh kyʽi-diao; be tang-tao, peh-ko wa m̆-teh djü-mih: <sup>10</sup> Cü Yiæ-su-go si-fah ah-lah z-djông pe læ *zi-go* sing-zông, s-teh Yiæ-su-go weh yia hao hyin-cʽih læ ah-lah sing-zông. <sup>11</sup> Ing-we ah-lah weh-tong-go cü-kwu, we-leh Yiæ-su, z-kʽeh pe-leh si tseo; s-teh Yiæ-su-go weh hao hyin-cʽih læ ah-lah iao si go nyüoh-sing li-hyiang.

<sup>7</sup> 但是阿拉有箇個寶貝囥來瓦貨裏向，使得箇格外大能幹好算是神明個，弗是出於阿拉自。<sup>8</sup> 阿拉樣樣事幹有患難，不過嘸得逼攏來；弄勒嘸設法，不過弗是嘸出路<sup>\[1\]</sup>；<sup>9</sup> 被逼難，不過還嘸得棄掉；被打倒，不過還嘸得除滅。<sup>10</sup> 主<u>耶穌</u>個死法阿拉時常揹來自個身上，使得<u>耶穌</u>個活也好顯出來阿拉身上。<sup>11</sup> 因爲阿拉活東個主顧，爲了<u>耶穌</u>，時刻揹勒死走；使得<u>耶穌</u>個活好顯出來阿拉要死個肉身裏向。

<sup>\[1\] *ʽÔh* *wô*, m-siang-deo. 或話，嘸想頭。（原註）</sup>

<sup>12</sup> Ka-ni, si z fah-dong læ ah-lah-go li-hyiang; weh *z* *fah-dong* læ ng-lah-go li-hyiang. <sup>13</sup> Se-tsih z-ka, ah-lah kyi-jün yiu tso-yiang siang-sing-go ling, tsiao Sing-shü sô wô, “Ngô siang-sing, sô-yi ngô kông-go;” \[S. 116. 10.\] ah-lah yia z siang-sing, sô-yi læ-tih kông: <sup>14</sup> ing-we hyiao-teh keh-we peh Cü Yiæ-su weh-cün-læ go *Jing-ming* tsiang-læ yia we tʽôh Yiæ-su peh ah-lah weh-cün-læ, yi s-teh ah-lah teng ng-lah hao dô-kô lih *læ* *Cü-go* *min-zin*. <sup>15</sup> Ing-we væn-pah z-ken tu z we-leh ng-go *ih-cʽü*; s-teh eng-we to-kyʽi-læ we peh hyü-to nying yü-kô ken-zia, hao kwe yüong-wô peh Jing-ming.

<sup>12</sup> 介呢，死是發動來阿拉個裏向；活是發動來爾拉個裏向。<sup>13</sup> 雖即是介，阿拉既然有做樣相信個靈，照聖書所話，「我相信，所以我講個；」\[S. 116. 10.\] 阿拉也是相信，所以來的講。<sup>14</sup> 因爲曉得箇位撥主<u>耶穌</u>活轉來個神明將來也會託<u>耶穌</u>撥阿拉活轉來，又使得阿拉等爾拉好大家立來主個面前。<sup>15</sup> 因爲凡百事幹都是爲了爾個益處；使得恩惠多起來會撥許多人愈加感謝，好歸榮華撥神明。

<sup>16</sup> Sô-yi ah-lah *sing-li* feh hyü-hyih; ah-lah nga-deo-go kyi-sing se-tsih sæ-ba-lôh-kyʽi, ah-lah li-deo-go *ling-sing* z nyih-ko-nyih sin-gyin-kyʽi-læ. <sup>17</sup> Hwông-tsʽia ah-lah dzæn-z kyʽing-kʽo-go kwʽu-næn we sang-cʽih kah-nga tao gyih-deo üong-yün djong-djong-go yüong-wô peh ah-lah: <sup>18</sup> ing-we ah-lah feh kyʽi *liu-sing* keh-sing kʽen-leh-kyin-go, tsih liu-sing keh-sing kʽen-feh-kyin-go: keh-sing kʽen-leh-kyin-go z dzæn-z-go, kʽen-feh-kyin-go z üong-yün-go.

<sup>16</sup> 所以阿拉心裏弗虛㽺；阿拉外頭個肌身雖即衰敗落去，阿拉裏頭個靈性是日過日鮮健起來。<sup>17</sup> 況且阿拉暫時輕可個苦難會生出格外到極頭永遠重重個榮華撥阿拉。<sup>18</sup> 因爲阿拉弗去留心箇星看勒見個，只留心箇星看弗見個。箇星看勒見個是暫時個，看弗見個是永遠個。

---

### 2K. V.

Ah-lah hyiao-teh, ah-lah keh joh-ü di go tsiang-bong oh ziah-z tsʽah-diao, ah-lah yiu ih-tsing Jing-ming sô kyʽi-zao, feh-z *nying-go* siu tso-dzing-go oh-lô, z üong-yün-go, læ tʽin-zông læ-kæn-go. <sup>2</sup> Ah-lah *wa* læ keh *tsiang-bong* li-hyiang ʽæ-sing-tʽæn-kyʽi, læ-tih kyʽi-mo keh-tsing cʽih-ü tʽin go oh-lô peh ah-lah tông i-zông cʽün: <sup>3</sup> ing-we ah-lah kyi-jün cʽün-zông, ziu feh we cʽih-sing-lu-tʽi. <sup>4</sup> Ah-lah deng læ keh tsiang-bong li-hyiang cü-kwu tʽiao-leh djong-tæn ʽæ-sing-tʽæn-kyʽi; feh-z iao tʽeh-diao *keh-go* *tsiang-bong*, z iao cʽün-zông *keh-go* *oh-lô*, s-teh si hao peh weh-ming kyʽüoh-meh-de. <sup>5</sup> Deh-i tsing-teng ah-lah hao teh-djôh keh-go *hao-cʽü*, ziu-z Jing-ming; Gyi yia yi-kying s-peh ah-lah *Sing*-Ling tso tsih-tsiao.

阿拉曉得，阿拉箇屬於地個帳篷屋若是拆掉，阿拉有一進神明所起造，弗是人個手做成個屋落——是永遠個——來天上來間個。<sup>2</sup> 阿拉還來箇帳篷裏向嗐聲嘆氣，來的企慕箇進出於天個屋落撥阿拉當衣裳穿。<sup>3</sup> 因爲阿拉既然穿上，就弗會出身露體。<sup>4</sup> 阿拉庉來箇帳篷裏向主顧挑勒重擔嗐聲嘆氣；弗是要脫掉箇個帳篷，是要穿上箇個屋落，使得死好撥活命喫沒了。<sup>5</sup> 特意整頓阿拉好得着箇個好處，就是神明；其也已經賜撥阿拉聖靈做質照。

<sup>6</sup> Sô-yi ah-lah sing-li z-djông fông-tæn, yi hyiao-teh wa deng læ kyi-sing li. hyiang z teng Cü li-kʽæ: <sup>7</sup> (ing-we ah-lah tso-nying z dzæ-ü siang-sing, feh dzæ-ü kʽen-kyin: ) <sup>8</sup> sing-li z fông-tæn-go, yia pô-feh-neng-keo li-kʽæ kyi-sing, teng Cü dô-kô deng. <sup>9</sup> Keh-lah feh-leng deng-long li-kʽæ, <sup>\[1\]</sup>hyüih-sing tang-sön peh Cü hwun-hyi. <sup>10</sup> Ing-we ah-lah long-tsong pih iao lih læ Kyi-toh-go fah-dông-zin, s-teh kôh-nying, tsiao gyi-zi-go sing-zông sô tso-ko-go z-ken, feh-leng jün feh-leng ôh, z-ka hao teh-djôh pao-ing.

<sup>6</sup> 所以阿拉心裏時常放膽，又曉得還庉來肌身裏向是等主離開。<sup>7</sup> （因爲阿拉做人是在於相信，弗在於看見。）<sup>8</sup> 心裏是放膽個，也巴弗能夠離開肌身，等主大家庉。<sup>9</sup> 箇拉弗論庉攏離開，血心打算撥主歡喜<sup>\[1\]</sup>。<sup>10</sup> 因爲阿拉攏總必要立來<u>基督</u>個法堂前，使得各人，照其自個身上所做過個事幹，弗論善弗論惡，是介好得着報應。

<sup>\[1\] *ʽÔh* *wô*, z ka pô-kyih, s-teh ah-lah hao peh Cü hwun-hyi. 或話，是介巴結，使得阿拉好撥主歡喜。（原註）</sup>

<sup>11</sup> Ka-ni, ah-lah kyi-jün hyiao-teh Cü-go w̆e-nyin, ziu kyʽün-sing nying-kô; ah-lah z te-leh Jing-ming djü; ngô siang-vông yia te-leh ng-lah liang-sing djü. <sup>12</sup> Ah-lah bing feh-z tsæ zi kyü-tsin zi peh ng-lah, tæn-tsih peh ng-lah hao we-leh ah-lah kwʽô-kʽeo go ing-yiu, kyʽi *ing-te* keh-sing nga-kwông-min kwʽô-kʽeo, feh-z sing-li *kwʽô-kʽeo-go* cü-kwu. <sup>18</sup> Ah-lah ziah-z fah-gwông, z we-leh Jing-ming; ziah-z tso-gyi, z we-leh ng-lah. <sup>14</sup> Z Kyi-toh-go æ-sih-sing kyih-dong ah-lah; ing-we ah-lah z ka tsʽeng, Ziah ih-go Nying tʽi cong-nying si, ka-ni cong-nying tu si-de; <sup>15</sup> ping-tsʽia Gyi tʽi cong-nying si, s-teh keh-sing weh-tong-go cü-kwu feh tsæ we-leh zi weh-tong, z we-leh keh-we tʽi gyi si *tʽi* *gyi* tsæ weh-cün-læ-go Cü ka *weh-tong*.

<sup>11</sup> 介呢，阿拉既然曉得主個威嚴，就勸醒人家；阿拉是對勒神明住；我想望也對勒爾拉良心住。<sup>12</sup> 阿拉並弗是再自舉薦自撥爾拉，單只撥爾拉好爲了阿拉誇口個因由，去應對箇星外光面誇口，弗是心裏誇口個主顧。<sup>13</sup> 阿拉若是發狂，是爲了神明；若是做忌，是爲了爾拉。<sup>14</sup> 是<u>基督</u>個愛惜心激動阿拉；因爲阿拉是介忖，若一個人替衆人死，介呢衆人都死了；<sup>15</sup> 並且其替衆人死，使得箇星活東個主顧弗再爲了自活東，是爲了箇位替其死替其再活轉來個主介活東。

<sup>16</sup> Keh-lah yi-ʽeo ah-lah feh tsiao nyüoh-sing sih-teh soh-go nying: ziu-z *dzong-zin* tsiao nyüoh-sing sih-teh Kyi-toh, keh-tsao feh tsæ *z-ka* sih-teh *Gyi*. <sup>17</sup> Sô-yi væn-pah dzæ-ü Kyi-toh go <sup>\[1\]</sup>z sing zao-cʽih-læ-go nying; gyiu-go z-ken yi-kying ko-kyʽi, yiang-yiang tu pin-leh sing-go de. <sup>18</sup> Wa-yiu yiang-yiang tu cʽih-ü Jing-ming; Gyi tʽôh Yiæ-su Kyi-toh s-teh ah-lah teng Gyi-zi ʽo-long, yi s-peh ah-lah bæn-z-go tsih-veng *hao* *kyʽi* *djün* keh ʽo-long-go fông-fah: <sup>19</sup> ziu-z, Jing-ming dzæ-ü Kyi-toh s-teh shü-kæn-zông teng Gyi-zi ʽo-long, feh pô gyi-lah-go ko-kyʽin sön tao gyi-lah ming-ʽô; yi kao-fu ah-lah keh ʽo-long-go dao-li.

<sup>16</sup> 箇拉以後阿拉弗照肉身識得啥個人。就是從前照肉身識得<u>基督</u>，箇遭弗再是介識得其。<sup>17</sup> 所以凡百在於<u>基督</u>個是新造出來個人<sup>\[1\]</sup>；舊個事幹已經過去，樣樣都變了新個了。<sup>18</sup> 還有樣樣都出於神明；其託<u>耶穌</u> <u>基督</u>使得阿拉等其自和攏，又賜撥阿拉辦事個職份好去傳箇和攏個方法。<sup>19</sup> 就是，神明在於<u>基督</u>使得世間上等其自和攏，弗把其拉個過愆算到其拉名下；又交付阿拉箇和攏個道理。

<sup>\[1\] *Yiu-teh* *fæn*, kæ tso sing zao-cʽih-læ-go nying. 有得翻，該做新造出來個人。（原註）</sup>

<sup>20</sup> Z-ka, ah-lah dæ-teng Kyi-toh tso kyʽing-tsʽa; hao-ziang Jing-ming yüong ah-lah-go *cü-pô* kyʽün *nying-kô* ka; ah-lah dæ Kyi-toh gyiu-kʽeng *nying-kô*, *wô*, Tsong iao teng Jing-ming kyʽi ʽo-long. <sup>21</sup> Ing-we keh-we dzong feh hyiao-teh ze-ôh go Cü-kwu, *Jing-ming* yi-kying s-teh Gyi tʽi ah-lah tông tso ze-ôh; s-teh ah-lah dzæ-ü Gyi hao tông tso Jing-ming-go kong-yi.

<sup>20</sup> 是介，阿拉代等<u>基督</u>做欽差；好像神明用阿拉個嘴巴勸人家介；阿拉代<u>基督</u>求懇人家，話，總要等神明去和攏。<sup>21</sup> 因爲箇位從弗曉得罪惡個主顧，神明已經使得其替阿拉當做罪惡；使得阿拉在於其好當做神明個公義。

---

### 2K. VI.

Z-ka ni, ah-lah tso *Gyi-go* pông-siu kyʽün-kyʽün ng-lah m-nao bah-bah ziu Jing-ming-go eng-we. <sup>2</sup> (Gyi z-ka wô, “Kʽo-yi siu-liu go z-ʽeo Ngô tʽing Ng, teh-kyiu-go nyih-ts Ngô pông-dzu Ng.” \[Y. 49. 8.\] Yin-dzæ ziu-z kʽo-yi siu-liu go z-ʽeo; kyih-mih ziu-z teh-kyiu-go nyih-ts.) <sup>3</sup> Ah-lah ih-ngæn feh long-cʽih pæn-tih-go z-ken læ, sæn-leh keh bæn-z-go tsih-veng be nying-kô pʽi-bing: <sup>4</sup> fæn-hyiang ih-tsʽih *sô* *tso-go* zi <sup>\[1\]</sup>kyü-tsin zi z Jing-ming-go bæn-z-nying; ziu-z do-nyiang jing-næ, yiu wæn-næn, kying-kyih, kwʽeng-kwʽu, <sup>5</sup> ngæ-tang, lôh-kæn, tsʽao-lön, lao-loh, m̆-teh kwʽeng, m̆-teh kyʽüoh; <sup>6</sup> wa-yiu tsʽing-kyih, cü-sih, næ-sing, dz-æ, Sing-Ling-go *ken-hwô*, tsing-sing-go jing-æ, <sup>7</sup> dzing-jih-go dao-li, Jing-ming-go neng-ken; tso-yiu liang-pin *nyiah-leh* kong-yi-go kyüing-kyʽi; <sup>8</sup> feh-leng yiu tʽi-min, m-tʽi-min; feh-leng w̆a ming-sing, hao ming-sing: z hong-pʽin-go, yi z tsing-sing; <sup>9</sup> z m-nying hyiao-teh, yi z *cong-nying* *tu* nying-djôh; z iao si go, wa we weh-tong; z be tsah-vah, wa feh-zing be long-sah; <sup>10</sup> z be tæn iu-meng, wa we djông-djông hwun-hyi; z gyüong-kwʽu-go, we s-teh hyü-to nying fu-tsoh; z ih-yiang tu m̆-teh, yi z yiang-yiang tu yiu-go.

是介呢，阿拉做其個幫手勸勸爾拉嘸得好白白受神明個恩惠。<sup>2</sup> （其是介話，「可以收留個時候我聽爾，得救個日子我幫助爾。」\[Y. 49. 8.\] 現在就是可以收留個時候；今末就是得救個日子。）<sup>3</sup> 阿拉一眼弗弄出𢲔跌個事幹來，省勒箇辦事個職份被人家批評。<sup>4</sup> 反向一切所做個自舉薦<sup>\[1\]</sup>自是神明個辦事人；就是大樣忍耐，有患難，緊急，困苦，<sup>5</sup> 捱打，落監，吵亂，勞碌，嘸得睏，嘸得喫；<sup>6</sup> 還有清潔，知識，耐心，慈愛，聖靈個感化，真心個仁愛，<sup>7</sup> 誠實個道理，神明個能幹；左右兩邊捏勒公義個軍器；<sup>8</sup> 弗論有體面，嘸體面；弗論壞名聲，好名聲。是哄騙個，又是真心；<sup>9</sup> 是嘸人曉得，又是衆人都認着；是要死個，還會活東；是被責罰，還弗曾被弄煞；<sup>10</sup> 是被擔憂悶，還會常常歡喜；是窮苦個，會使得許多人富足；是一樣都嘸得，又是樣樣都有個。

<sup>\[1\] *ʽÔh* *wô*, te-tsing. 或話，對證。（原註）</sup>

<sup>11</sup> KO-LING-TO nying, ah-lah kʽæ-do-leh kʽeo teng ng-lah kông, ah-lah sing z fông-kʽæ-de. <sup>12</sup> Ng-lah feh-z we-leh ah-lah ʽah-tsah, z ng-lah zi-go du-liang ʽah-tsah. <sup>13</sup> Ngô z ziang teng *zi-go* ng-nô ka kông, Ng-lah-go *sing* yüong fông-tæn-kʽæ, pao-teh ngô.

<sup>11</sup> <u>哥林多</u>人，阿拉開大了口等爾拉講，阿拉心是放開了。<sup>12</sup> 爾拉弗是爲了阿拉狹窄，是爾拉自個度量狹窄。<sup>13</sup> 我是像等自個兒囡介講，爾拉個心用放膽開，報答我。

<sup>14</sup> M-nao teng feh siang-sing cü-kwu tsʽôh-pʽe. Ing-we kong-yi teng fi-li yiu soh-go kao-dzih ni? Liang-kwông teng heh-en yiu soh-go siang-ken ni? <sup>15</sup> Kyi-toh teng Pe-lih yiu soh-go ʽeh-deo ni? Siang-sing-go teng feh siang-sing-go yiu soh-go yün-veng ni? <sup>16</sup> Jing-ming-go din teng ngeo-ziang “yiu soh-go siang-ʽeh ni? Ing-we ng-lah z keh-we weh Jing-ming-go din; ziang Jing-ming sô wô, “Ngô we deng læ gyi-lah li-hyiang, we tseo læ *gyi-lah* cong-nyiang; Ngô we tso gyi-lah-go Jing-ming, gyi-lah we tso Ngô-go pah-sing.” \[Lv.26. 11, 12.\] <sup>17</sup> Sô-yi (Cü z-ka wô) “ng-lah yüong tʽiao-cʽih gyi-lah cong-nyiang, li-yün *gyi*, keh ao-tsao *tong-si* ih-ngæn m-nao kyʽi bang-djôh, Ngô ziu we siu-liu ng-lah:” \[Y. 52. 11.\] <sup>18</sup> wa-yiu, “Ngô we tso ng-lah-go Ah-tia, ng-lah we tso Ngô-go ng-ts Ngô-go nön:” *keh* z djün-neng-go Cü sô kông-go.

<sup>14</sup> 嘸得好等弗相信主顧錯配。因爲公義等非禮有啥個交集呢？亮光等黑暗有啥個相干呢？<sup>15</sup> <u>基督</u>等<u>彼列</u>有啥個合頭呢？相信個等弗相信個有啥個緣份呢？<sup>16</sup> 神明個殿等偶像「有啥個相合呢？」因爲爾拉是箇位活神明個殿；像神明所話，「我會庉來其拉裏向，會走來其拉中央；我會做其拉個神明，其拉會做我個百姓。」\[Lv.26. 11, 12.\] <sup>17</sup> 所以（主是介話）「爾拉用跳出其拉中央，離遠其，箇鏖糟東西一眼嘸得好去碰着，我就會收留爾拉。」\[Y. 52. 11.\] <sup>18</sup> 還有，「我會做爾拉個阿爹，爾拉會做我個兒子我個囡。」箇是全能個主所講個。

---

### 2K. VII.

Ka-ni, tsʽing-æ-go *hyüong-di*, ah-lah kyi-jün yiu keh-sing ing-hyü, hao gyiang-diao zi nyüoh-sing teng ling-sing ih-tsʽih-go ao-tsao; hao dzeng pʽô-gyü Jing-ming go sing ka tso wun-djün tsʽing-kyih-go z-ken.

介呢，親愛個兄弟，阿拉既然有箇星應許，好滰掉自肉身等靈性一切個鏖糟；好存怕懼神明個心介做完全清潔個事幹。

<sup>2</sup> Ng-lah yüong tsih-ziu ah-lah; ah-lah ih-ngæn m-neh w̆e-kyʽüoh nying-kô, ih-ngæn m-neh ta-diao nying-kô, ih-ngæn m-neh sôh-tsô nying-kô. <sup>3</sup> Ngô kông keh-go shih-wô, feh-z pʽi-bing *ng-lah* tsʽo; ing-we ngô yi-kying wô-ko, ng-lah z ngô tsʽih-tsʽih-dzæ-sing dong-si-dong-weh-go. <sup>4</sup> Ngô teng ng-lah kông shih-wô z do-nyiang fông-tæn; ngô we-leh ng-lah z-ken z do-nyiang kwʽô-kʽeo: ah-lah long-tsong kwʽu-næn li-hyiang ngô z mun-sing en-w̆e, kah-nga kwʽa-lôh tao gyih-deo.

<sup>2</sup> 爾拉用接受阿拉；阿拉一眼嘸得委曲人家，一眼嘸得帶掉人家，一眼嘸得索詐人家。<sup>3</sup> 我講箇個說話，弗是批評爾拉錯；因爲我已經話過，爾拉是我切切在心同死同活個。<sup>4</sup> 我等爾拉講說話是大樣放膽；我爲了爾拉事幹是大樣誇口。阿拉攏總苦難裏向我是滿心安慰，格外快樂到極頭。

<sup>5</sup> Ah-lah tao-leh Mô-gyi-teng z-ʽeo, ah-lah nyüoh-sing ih-ngæn feh en; ah-lah yiang-yiang z-ken yiu wæn-næn; nga-deo yiu tsang-teo, li-deo yiu kying-hoh. <sup>6</sup> Dæn-z en-w̆e keh-sing yiu sing-z cü-kwu go Jing-ming s-teh ah-lah we-leh Di-to kyü-læ teh-djôh en-w̆e: <sup>7</sup> yia feh tæn-tsih we-leh gyi-go kyü-læ, yi we-leh gyi dzong ng-lah sô teh-djôh-go en-w̆e; gyi pô ng-lah kyʽi-mo *ngô* go sing, ng-lah-go pe-shông, ng-lah we-leh ngô sô dzeng-go nyih-sing, tu læ tʽong-cü ah-lah; keh-lah ngô yü-kô hwun-hyi. <sup>8</sup> Ngô *zin-deo* sia keh-fong sing s-teh ng-lah tæn iu-meng, se-tsih ao-hwe, *næn-kæn* feh ao-hwe de: ing-we ngô kʽen-kyin keh-fong sing z s-teh ng-lah tæn iu-meng, peh-ko z dzæn-z-go. <sup>9</sup> Ngô yin-dzæ hwun-hyi; bing feh-z we-leh ng-lah-go iu-meng, z we-leh ng-lah iu-meng tao we-sing-cün-i-go di-bu: ng-lah-go iu-meng z <sup>\[1\]</sup>joh-ü Jing-ming, s-teh ng-lah dzong ah-lah siu-li ih-ngæn feh ziu ʽæ. <sup>10</sup> Joh-ü Jing-ming go iu-meng we long-cʽih teh-kyiu-go we-sing-cün-i, hao-vong tsæ ao-hwe: ziah-z shü-kæn-zông-go iu-meng, we long-cʽih si læ.

<sup>5</sup> 阿拉到了<u>馬其頓</u>時候，阿拉肉身一眼弗安；阿拉樣樣事幹有患難；外頭有爭鬥，裏頭有驚𢞕。<sup>6</sup> 但是安慰箇星有心事主顧個神明使得阿拉爲了<u>提多</u>歸來得着安慰。<sup>7</sup> 也弗單只爲了其個歸來，又爲了其從爾拉所得着個安慰；其把爾拉企慕我個心，爾拉個悲傷，爾拉爲了我所存個熱心，都來通知阿拉；箇拉我愈加歡喜。<sup>8</sup> 我前頭寫箇封信使得爾拉擔憂悶，雖即懊悔，難間弗懊悔了。因爲我看見箇封信是使得爾拉擔憂悶，不過是暫時個。<sup>9</sup> 我現在歡喜；並弗是爲了爾拉個憂悶，是爲了爾拉憂悶到回心轉意個地步。爾拉個憂悶是屬於神明<sup>\[1\]</sup>，使得爾拉從阿拉手裏一眼弗受害。<sup>10</sup> 屬於神明個憂悶會弄出得救個回心轉意，好甮再懊悔；若是世間上個憂悶，會弄出死來。

<sup>\[1\] *Peng-veng*, tsiao Jing-ming. 本文，照神明。（原註）</sup>

<sup>11</sup> Hao tsʽeng-tsʽeng-kʽen, ng-lah keh joh-ü Jing-ming go iu-meng s-teh ng dza-nyiang ing-gying; fi-dæn z-ka, wa-yiu dza-nyiang feng-pʽeo, dza-nyiang ün-ʽeng, dza-nyiang pʽô-gyü, dza-nyiang kyʽi-mo, dza-nyiang nyih-sing, dza-nyiang bæn-ze! Dziu yiang-yiang kʽen-læ, keh-kyʽi en-gyin ng-lah yi-kying piao-ming zi z tsʽing-kyih. <sup>12</sup> Ka-ni, ngô *zin-deo* sia sing peh ng-lah, feh-z we-leh keh w̆e-kyʽüoh nying-kô go cü-kwu, yia feh-z we-leh keh be gyi w̆e-kyʽüoh go cü-kwu, tsih iao ngô keh-fæn ing-gying ng-lah go sing læ Jing-ming-go min-zin hyin-cʽih peh ng-lah hyiao-teh.

<sup>11</sup> 好忖忖看，爾拉箇屬於神明個憂悶使得爾咋樣殷勤；非但是介，還有咋樣分剖，咋樣怨恨，咋樣怕懼，咋樣企慕，咋樣熱心，咋樣辦罪！就樣樣看來，箇起案件爾拉已經表明自是清潔。<sup>12</sup> 介呢，我前頭寫信撥爾拉，弗是爲了箇委曲人家個主顧，也弗是爲了箇被其委曲個主顧，只要我箇番殷勤爾拉個心來神明個面前顯出撥爾拉曉得。

<sup>13</sup> Sô-yi ah-lah we-leh ng-lah-go en-w̆e teh-djôh en-w̆e; ping-tsʽia we-leh Di-to-go hwun-hyi, kah-nga hwun-hyi; ing-we ng-lah cong-nying tu s-teh Di-to-go sing en-en-w̆eng-w̆eng. <sup>14</sup> Ngô we-leh ng-lah læ Di-to-go min-zin sô kwʽô-kʽeo-go, *næn-kæn* m-kao wông-kʽong: ziang ah-lah zin-deo teng ng-lah sô kông tu z tsing-go, z-ka ah-lah læ Di-to min-zin sô kwʽô-kʽeo-go yia z tsing-go de. <sup>15</sup> Ping-tsʽia gyi tsʽeng-tao ng-lah cong-nying i-jing-go sing, z dza-go pô pʽô-gyü kyʽih-hoh-go sing tsih-ziu gyi, keh-lah gyi yü-kô tsʽih-sing æ-sih ng-lah. <sup>16</sup> Ngô yiang-yiang z-ken we-leh ng-lah fông-tæn, sô-yi hwun-hyi.

<sup>13</sup> 所以阿拉爲了爾拉個安慰得着安慰；並且爲了<u>提多</u>個歡喜，格外歡喜；因爲爾拉衆人都使得<u>提多</u>個心安安穩穩。<sup>14</sup> 我爲了爾拉來<u>提多</u>個面前所誇口個，難間嘸告惶恐。像阿拉前頭等爾拉所講都是真個，是介阿拉來<u>提多</u>面前所誇口個也是真個了。<sup>15</sup> 並且其忖到爾拉衆人依順個心，是咋個把怕懼喫𢞕個心接受其，箇拉其愈加切身愛惜爾拉。<sup>16</sup> 我樣樣事幹爲了爾拉放膽，所以歡喜。

---

### 2K. VIII.

HYÜONG-DI, ah-lah tʽong-cü ng-lah Jing-ming sô s-peh Mô-gyi-teng keh-sing kyiao-we go eng-we: <sup>2</sup> gyi-lah be wæn-næn do-nyiang s-lin-go z-ʽeo wa we kah-nga hwun-hyi, gyüong tao gyih-deo wa we kah-nga <sup>\[1\]</sup>kwʽun-ʽong-du-liang *tsiu-tsi* *nying-kô*. <sup>3</sup> Ngô te-tsing gyi-zi-go dzing-nyün, *fi-dæn* tsiao *gyi-go* lih-liang, wa ko-jü *gyi-go* lih-liang; <sup>4</sup> hyüih-sing gyiu-kʽeng ah-lah tsih-ziu *gyi-go* kyün-ʽông, teng kong-ing sing-du z-ken dô-kô yiu-veng. <sup>5</sup> Gyi feh-z tsiao ah-lah sô siang-vông-go, z vong Jing-ming-go ts-i sin tsiang gyi-zi kwe peh Cü yi kwe peh ah-lah. <sup>6</sup> Sô-yi ah-lah kyʽün Di-to, kyi-jün tsʽu-tsʽu tso keh-go <sup>\[2\]</sup>tsiu-tsi z-ken læ ng-lah cong-nyiang, tsong iao dzing-dziu gyi.

兄弟，阿拉通知爾拉神明所賜撥<u>馬其頓</u>箇星教會個恩惠。<sup>2</sup> 其拉被患難大樣試煉個時候還會格外歡喜，窮到極頭還會格外寬宏肚量<sup>\[1\]</sup>周濟人家。<sup>3</sup> 我對證其自個情願，非但照其個力量，還過如其個力量；<sup>4</sup> 血心求懇阿拉接受其個捐項，等供應聖徒事幹大家有份。<sup>5</sup> 其弗是照阿拉所想望個，是奉神明個旨意先將其自歸撥主又歸撥阿拉。<sup>6</sup> 所以阿拉勸<u>提多</u>，既然初初做箇個周濟<sup>\[2\]</sup>事幹來爾拉中央，總要成就其。

<sup>\[1\] *ʽÔh* *wô*, tsing-sing. 或話，真心。（原註）</sup>

<sup>\[2\] *Di* <sup>4, 19</sup> *tsih*, *fæn* kyün-ʽông; <sup>6, 7</sup> *tsih*, *fæn* tsiu-tsi z-ken: *peng-veng* *z-ngæn*, eng-we. 第 4、<sup>19</sup> 節，翻捐項；6、<sup>7</sup> 節，翻周濟事幹。本文字眼，恩惠。（原註）</sup>

<sup>7</sup> Næn-kæn ng-lah kyi-jün yiang-yiang tu fu-tsoh, yiu  siang-sing, yiu kʽeo-dzæ, yiu cü-sih, yiu ih-tsʽih-go nyih-sing, teng tsʽing-æ ah-lah go sing, yia kæ kwông-ʽang keh tsiu-tsi z-ken. <sup>8</sup> Ngô kông *keh-sing* *shih-wô*, feh-z feng-fu ng-lah, z tsia bih-nying-go pô-kyih hao s-s ng-lah jing-æ-go jih-we: <sup>9</sup> ing-we ng-lah hyiao-teh ah-lah Cü Yiæ-su Kyi-toh-go eng-we, Gyi *peng-læ* z fu-tsoh, we-leh ng-lah tso gyüong-nying, s-teh ng-lah we-leh Gyi-go bing-gyüong hao teh-djôh fu-tsoh. <sup>10</sup> Kông-tao keh-go z-ken ngô *peh-ko* pô *ngô-go* i-s wô hyiang *ng-lah* dao; keh z ü ng-lah yiu ih-cʽü, ing-we ng-lah gyiu-nyin-ts fi-dæn kyʽi tso, yia z zi <sup>\[1\]</sup>cʽih cü-i go. <sup>11</sup> Næn-kæn kæ tso gyi dzing-kong: z-ka-go, *ng-lah* kyi-jün dzing-nyün cʽih cü-i, yia z tsiao sô yiu-go tso dzing-kong. <sup>12</sup> Ing-we ih-go nying yiu dzing-nyün-go sing, *Jing-ming* hwun-hyi gyi; feh-z tsiao gyi sô m-neh-go, z tsiao gyi sô yiu-go.

<sup>7</sup> 難間爾拉既然樣樣都富足，有相信，有口才，有知識，有一切個熱心，等親愛阿拉個心，也該廣行箇周濟事幹。<sup>8</sup> 我講箇星說話，弗是吩咐爾拉，是藉別人個巴結好試試爾拉仁愛個實惠。<sup>9</sup> 因爲爾拉曉得阿拉主<u>耶穌</u> <u>基督</u>個恩惠，其本來是富足，爲了爾拉做窮人，使得爾拉爲了其個貧窮好得着富足。<sup>10</sup> 講到箇個事幹我不過把我個意思話向爾拉道；箇是於爾拉有益處，因爲爾拉舊年子非但去做，也是自出主意個<sup>\[1\]</sup>。<sup>11</sup> 難間該做其成功。是介個，爾拉既然情願出主意，也是照所有個做成功。<sup>12</sup> 因爲一個人有情願個心，神明歡喜其；弗是照其所嘸得個，是照其所有個。

<sup>\[1\] *ʽÔh* *wô*, dzing-nyün *tso-go*. 或話，情願做個。（原註）</sup>

<sup>13</sup> Bing feh-z iao kwʽun-dæ bih-nying, næn-we ng-lah: <sup>14</sup> tsih iao bing-bing-dzih-dzih, yin-dzæ pô ng-lah-go to-deo pu gyi-lah-go kyʽüih-siao, s-teh gyi-lah-go to-deo yia hao pu ng-lah-go kyʽüih-siao; ka-ni, z bing-dzih-de: <sup>15</sup> ziang Sing-shü sô wô, “*Siu-leh* to go cü-kwu yia m-neh dzing-lôh; *siu-leh* kyʽüih go cü-kwu yia m-neh kyʽin-siao.” \[C. 16. 18.\]

<sup>13</sup> 並弗是要寬待別人，難爲爾拉。<sup>14</sup> 只要平平直直，現在把爾拉個多頭補其拉個缺少，使得其拉個多頭也好補爾拉個缺少；介呢，是平直了。<sup>15</sup> 像聖書所話，「收了多個主顧也嘸得剩落；收了缺個主顧也嘸得欠少。」\[C. 16. 18.\]

<sup>16</sup> Zia-zia Jing-ming s-teh Di-to we hyüih-sing kwu-djôh ng-lah, *ziang* *ngô* ih-yiang: <sup>17</sup> gyi we tʽing *ngô-go* kyʽün, ping-tsʽia zi hyüih-sing kyʽi-mo ng-lah, dzing-nyün tao ng-lah u-sen kyʽi. <sup>18</sup> Ah-lah yia tsʽa keh-we hyüong-di teng Di-to dô-kô kyʽi; gyi z we-leh djün foh-ing cong kyiao-we sô tsʽing-tsæn-go: <sup>19</sup> feh tæn-tsih z-ka, yia z keh-sing kyiao-we sô kæn-shün hao teng ah-lah dong-de kyʽi, dô-kô ta keh-go <sup>\[1\]</sup>kyün-ʽông; ziu-z ah-lah sô bæn, hao hyin-cʽih Cü-go yüong-wô, yia hao te-tsing ng-lah dzing-nyün-go sing. <sup>20</sup> *Ah-lah* *tsʽa* *gyi*, sæn-leh nying-kô we-leh ah-lah sô bæn-go hyü-to *kyün-ʽông* pông-hwe ah-lah: <sup>21</sup> *z-ka* læ-tih liu-sing kyʽi tso tʽi-min-go z-ken, fi-dæn læ Cü-go min-zin, yia læ cong-nying-go min-zin. <sup>22</sup> Wa-yiu tsʽa ah-lah-go hyüong-di teng gyi-lah dong-de kyʽi: gyi-go nyih-sing ah-lah yiu hyü-to z-ken hyü-to tsao-su yi-kying s-cʽih-ko; næn-kæn we-leh kyin-sing siang-sing ng-lah, yü-kô nyih-sing-go.

<sup>16</sup> 謝謝神明使得<u>提多</u>會血心顧着爾拉，像我一樣。<sup>17</sup> 其會聽我個勸，並且自血心企慕爾拉，情願到爾拉烏碎去。<sup>18</sup> 阿拉也差箇位兄弟等<u>提多</u>大家去；其是爲了傳福音衆教會所稱讚個。<sup>19</sup> 弗單只是介，也是箇星教會所揀選好等阿拉同隊去，大家帶箇個捐項<sup>\[1\]</sup>；就是阿拉所辦，好顯出主個榮華，也好對證爾拉情願個心。<sup>20</sup> 阿拉差其，省勒人家爲了阿拉所辦個許多捐項謗毀阿拉。<sup>21</sup> 是介來的留心去做體面個事幹，非但來主個面前，也來衆人個面前。<sup>22</sup> 還有差阿拉個兄弟等其拉同隊去。其個熱心阿拉有許多事幹許多遭數已經試出過；難間爲了堅心相信爾拉，愈加熱心個。

<sup>\[1\] *Di* <sup>4, 19</sup> *tsih*, *fæn* kyün-ʽông; <sup>6, 7</sup> *tsih*, *fæn* tsiu-tsi z-ken: *peng-veng* *z-ngæn*, eng-we. 第 4、<sup>19</sup> 節，翻捐項；6、<sup>7</sup> 節，翻周濟事幹。本文字眼，恩惠。（原註）</sup>

<sup>23</sup> Ziah kông-tao Di-to, gyi z ngô-go de-ho, siang-pông *ngô* tso ng-lah z-ken cü-kwu: ziah kông-tao keh-sing hyüong-di, z kyiao-we-li-go tsʽa-s, Kyi-toh-go yüong-wô. <sup>24</sup> Sô-yi yüong hyin-cʽih ng-lah-go jing-æ, teng ah-lah tsʽing-tsæn ng go bing-kyü, peh gyi-lah kʽen; ping-tsʽia læ *cong* kyiao-we min-zin *hyin* *gyi* *cʽih-læ*.

<sup>23</sup> 若講到<u>提多</u>，其是我個隊夥，相幫我做爾拉事幹主顧。若講到箇星兄弟，是教會裏個差使，<u>基督</u>個榮華。<sup>24</sup> 所以用顯出爾拉個仁愛，等阿拉稱讚爾個憑據，撥其拉看；並且來衆教會面前顯其出來。

---

### 2K. IX.

Kông-tao kong-ing sing-du go kyün-ʽông, ngô sing-li nyün hao-vong sia-tih. <sup>2</sup> Ngô hyiao-teh ng-lah z dzing-nyün, yia pô ng-lah keh-go dzing-nyün læ Mô-gyi-teng nying-go min-zin kwʽô-kʽeo, wô Üô-kæ-üô gyiu-nyin yi-kying be-hao; ping-tsʽia ng-lah keh-go nyih-sing z kyih-dong yiu-ho nying. <sup>3</sup> Næn-kæn keh-kyʽi z-ken kʽong-pʽô ah-lah we-leh ng kwʽô-kʽeo-go shih-wô feh jih, deh-we tsʽa keh-sing hyüong-di læ; iao ng-lah tsiao ngô shih-wô yü-sin be-hao: <sup>4</sup> kʽong-pʽô Mô-gyi-teng nying teng ngô dong-de læ, kʽen-kyin ng-lah m-neh be-hao, ah-lah (tsʽia vong wô ng-lah) we-leh keh dziah-jih kwʽô-kʽeo iao tao-me. <sup>5</sup> Keh-lah ngô tsʽeng pih kyʽiah-leh væn hyüong-di sin tao ng-lah-go u-sen læ, pô tsao-yi sô wô-ko ng-lah-go <sup>\[1\]</sup>li-veh hao yü-sin be-tsoh; *z-ka* keh-go li-veh we be-hao, ziang cʽih-ü dzing-nyün, feh ziang cʽih-ü min-kyʽiang ka.

講到供應聖徒個捐項，我心裏原好甮寫的。<sup>2</sup> 我曉得爾拉是情願，也把爾拉箇個情願來<u>馬其頓</u>人個面前誇口，話<u>亞該亞</u>舊年已經備好；並且爾拉箇個熱心是激動有夥人。<sup>3</sup> 難間箇起事幹恐怕阿拉爲了爾誇口個說話弗實，特爲差箇星兄弟來；要爾拉照我說話預先備好。<sup>4</sup> 恐怕<u>馬其頓</u>人等我同隊來，看見爾拉嘸得備好，阿拉（且甮話爾拉）爲了箇着實誇口要倒霉。<sup>5</sup> 箇拉我忖必卻勒煩兄弟先到爾拉個烏碎來，把早已所話過爾拉個禮物<sup>\[1\]</sup>好預先備足；是介箇個禮物會備好，像出於情願，弗像出於勉強介。

<sup>\[1\] *ʽÔh* *wô*, dzing-nyün song-go li-veh; *peng-veng* *z-ngæn*, coh-foh: *kʽen* Ts. 33. 11. 1S. 25. 27. 2W. 5. 15. 或話，情願送個禮物；本文字眼，祝福。看 Ts. 33. 11. 1S. 25. 27. 2W. 5. 15。（原註）</sup>

<sup>6</sup> *Ngô* z-ka *wô*, Cong-leh kyʽüih go cü-kwu, siu-keh yia kyʽüih; cong-leh to go cü-kwu, siu-keh yia to. <sup>7</sup> Kôh-nying tsiao zi-go sing-nyün; feh-kʽo feh-sô-teh, feh-kʽo min-kyʽiang; ing-we ken-sing do-cʽih-go cü-kwu z Jing-ming sô æ-sih. Jing-ming yia neng-keo pô ih-tsʽih-go eng-we ʽeo-ʽeo s-peh ng-lah, s-teh ng-lah yiang-yiang z-ken z-djông i-sing-mun-tsoh, hao kwông-ʽang ih-tsʽih jün-z: <sup>9</sup> ziang sia-tih wô, “Gyi sæn-kʽæ *dzæ-veh*, gyi tsiu-tsi gyüong-nying; gyi-go kong-yi üong-yün dzeng-tong.” \[S. 112. 9.\]

<sup>6</sup> 我是介話，「種勒缺個主顧，收割也缺；種勒多個主顧，收割也多。」<sup>7</sup> 各人照自個心願；弗可弗捨得，弗可勉強；因爲甘心馱出個主顧是神明所愛惜。神明也能夠把一切個恩惠厚厚賜撥爾拉，使得爾拉樣樣事幹時常依心滿足，好廣行一切善事。<sup>9</sup> 像寫的話，「其散開財物，其周濟窮人；其個公義永遠存東。」\[S. 112. 9.\]

<sup>10</sup> Næn-kæn keh-we *Cü*, “s iang-ts peh tsah-go cü-kwu, *s* kʽeo-liang peh nying kyʽüoh,” \[Y. 55. 10.\] dæn-nyün Gyi do-nyiang kô-tsʽeo ng-lah-go iang-ts, yi s-teh ng-lah kong-yi-go siu-dzing yü-kô meo-zing: <sup>11</sup> z-ka, ng-lah yiang-yiang fu-tsoh kʽo-yi <sup>\[1\]</sup>kwông-ʽang hao-z; ah-lah pô keh-go hao-z *feng* *peh* *nying-kô*, s-teh gyi fah-cʽih ken-zia Jing-ming go sing. <sup>12</sup> Ing-we *ah-lah* bæn keh kyün-ʽông-go z-ken fi-dæn z pu sing-du-go kyʽüih-siao, yia we s-teh hyü-to *nying* do-nyiang ken-zia Jing-ming: <sup>13</sup> gyi-lah pô keh-go kyün-ʽông sön z bing-kyü, kʽen-kyin ng-lah dzeng i-jing-go sing tsiao-jing Kyi-toh-go foh-ing, yi kwʽun-ʽong-du-liang tsiu-tsi gyi-lah teng cong-nying, ziu kwe yüong-wô peh Jing-ming: <sup>14</sup> wa-yiu gyi-lah, we-leh Jing-ming sô s-peh ng-lah kah-nga do-go eng-we, we kyʽi-mo ng-lah, tʽi ng-lah tao-kao.

<sup>10</sup> 難間箇位主，「賜秧子撥扎個主顧，賜口糧撥人喫，」\[Y. 55. 10.\] 但願其大樣加湊爾拉個秧子，又使得爾拉公義個收成愈加茂盛。<sup>11</sup> 是介，爾拉樣樣富足可以廣行好事<sup>\[1\]</sup>；阿拉把箇個好事分撥人家，使得其發出感謝神明個心。<sup>12</sup> 因爲阿拉辦箇捐項個事幹非但是補聖徒個缺少，也會使得許多人大樣感謝神明。<sup>13</sup> 其拉把箇個捐項算是憑據，看見爾拉存依順個心招認<u>基督</u>個福音，又寬宏肚量周濟其拉等衆人，就歸榮華撥神明。<sup>14</sup> 還有其拉，爲了神明所賜撥爾拉格外大個恩惠，會企慕爾拉，替爾拉禱告。

<sup>\[1\] *ʽÔh* *wô*, yiang-yiang kwʽun-ʽong-da-liang. 或話，樣樣寬宏大量。（原註）</sup>

<sup>15</sup> Ken-zia Jing-ming kông-feh-dzing-go eng-s.

<sup>15</sup> 感謝神明講弗盡個恩賜。

---

### 2K. X.

NGÔ Pao-lo yüong Kyi-toh w̆eng-ziu ʽo-kyʽi-go sing kyʽün ng-lah; (ngô teng ng-lah te-min læ-tong z kyʽin-kong-go, feh læ-tong iao fông-tæn wô ng-lah;) <sup>2</sup> næn-kæn gyiu-kʽeng *ng-lah* m-nao s-teh ngô læ z-ʽeo fông-tæn *wô* *ng-lah*, ziang ngô tang-tsiang fông do tæn-ts wô kyi-go nying, ziu-z keh-sing sön ah-lah z i nyüoh-sing ka tso cü-kwu. <sup>3</sup> Ah-lah se-tsih dzæ nyüoh-sing tso-nying, feh-z i nyüoh-sing tso ping-tsiang. <sup>4</sup> Ing-we ah-lah tso ping-tsiang go kyüing-kyʽi feh-z joh-ü nyüoh-sing, z <sup>\[1\]</sup>yiu Jing-ming-go neng-ken hao tang-pʽo dzing-dzi. <sup>5</sup> *Ah-lah* *tsiang* *gyi* do-læ pʽo-diao *kʽong-deo* nyi-leng, teng ih-tsʽih iao we-nyih Jing-ming tsing dao-li go kyiao-ngao-*sing*, yi siu-voh ih-tsʽih-go sing-i kyʽi i-jing Kyi-toh: <sup>6</sup> yi-kying cing-be, tæn-teng ng-lah djün-jün i-jing, ziu kyʽi bæn ih-tsʽih feh i-jing-go cü-kwu.

我<u>保羅</u>用<u>基督</u>溫柔和氣個心勸爾拉；（我等爾拉對面來東是謙恭個，弗來東要放膽話爾拉；）<sup>2</sup> 難間求懇爾拉嘸得好使得我來時候放膽話爾拉，像我打賬放大膽子話幾個人，就是箇星算阿拉是依肉身介做主顧。<sup>3</sup> 阿拉雖即在肉身做人，弗是依肉身做兵將。<sup>4</sup> 因爲阿拉做兵將個軍器弗是屬於肉身，是有神明個能幹<sup>\[1\]</sup>好打破城池。<sup>5</sup> 阿拉將其馱來破掉空頭議論，等一切要違逆神明真道理個驕傲心，又收服一切個心意去依順<u>基督</u>。<sup>6</sup> 已經準備，單等爾拉全然依順，就去辦一切弗依順個主顧。

<sup>\[1\] *ʽÔh* *wô*, læ Jing-ming-go min-zin yiu neng-ken. 或話，來神明個面前有能幹。（原註）</sup>

<sup>7</sup> Ng-lah *tæn* kʽen nga-kwông-min ma? Ziah yiu nying zi sön z Kyi-toh-go nying, gyi kæ zi sing-li tsæ tsʽeng-tsʽeng, tsing-ziang gyi z Kyi-toh-go nying, ah-lah yia z Kyi-toh-go nying. <sup>8</sup> Hwông-tsʽia Cü s-peh ah-lah go gyün-ping feh-z iao pʽo-ba ng-lah, z iao dzing-dziu *ng-lah-go* teh-kyʽi, ngô ziu-z we-leh keh-go gyün-ping kah-nga yiu-tin kwʽô-kʽeo, yia feh we wông-kʽong. <sup>9</sup> *Dæn-z* *ngô* *feh* *iao* *z-ka*; sæn-leh peh nying-kô tsʽeng ngô sia sing iao hah-hah ng-lah. <sup>10</sup> Ing-we <sup>\[1\]</sup>yiu-teh wô, *ngô* shü-sing djong-deo li-ʽæ; te-ü te-min pʽong-djôh, siang-mao yi pe-zin, shih-wô yi jô-in. <sup>11</sup> Keh-cü-ka nying li-kʽæ tsʽeng-tsʽeng, ah-lah m-neh læ-tong z-ʽeo sia sing z dza wô, *ah-lah* læ-tong z-ʽeo yia pih-ding z dza tso.

<sup>7</sup> 爾拉單看外光面嗎？若有人自算是<u>基督</u>個人，其該自心裏再忖忖，正像其是<u>基督</u>個人，阿拉也是<u>基督</u>個人。<sup>8</sup> 況且主賜撥阿拉個權柄弗是要破敗爾拉，是要成就爾拉個德氣，我就是爲了箇個權柄格外有點誇口，也弗會惶恐。<sup>9</sup> 但是我弗要是介；省勒撥人家忖我寫信要嚇嚇爾拉。<sup>10</sup> 因爲有得<sup>\[1\]</sup>話，我書信重頭厲害；對於對面碰着，相貌又卑賤，說話又惹厭。<sup>11</sup> 箇株介人離開忖忖，阿拉嘸得來東時候寫信是咋話，阿拉來東時候也必定是咋做。

<sup>\[1\] *Peng-veng*, keh-go cü-kwu. 本文，箇個主顧。（原註）</sup>

<sup>12</sup> Yiu-sing nying zi kyü-tsin zi, ah-lah feh ken teng gyi jih-de, teng gyi pi-kyiao: keh-sing nying yüong zi-go tsʽah-tsʽeng dôh-liang zi, pi-kyiao zi, z feh tsʽong-ming. <sup>13</sup> Ziah-z ah-lah, feh iao pô i-nga z-ken kwʽô-kʽeo, z tsiao Jing-ming sô s-peh ah-lah go <sup>\[1\]</sup>feng-tsʽeng, neng-keo liang tao ng-lah-go u-sen. <sup>14</sup> Bing feh-z ah-lah-go feng-tsʽeng liang ng-lah feh-tao, z ko-veng-de: ing-we ah-lah djün Kyi-toh-go foh-ing yi-kying tao ng-lah-go u-sen. <sup>15</sup> Yia feh-z tsin nying-kô-go lao-loh pô i-nga z-ken kwʽô-kʽeo: tæn siang-vông ng-lah-go sing-teh to-kyʽi-læ, ah-lah-go di-bu we tsiao ah-lah-go fah-tseh dzæ-ü ng-lah yü-kô fông-kʽæ-kyʽi; <sup>16</sup> hao djün foh-ing tao yün-jü ng-lah go di-fông, yia feh kyʽi tsin nying-kô-go <sup>\[2\]</sup>di-bu, pô *gyi* dzing-kong-liao z-ken do-læ kwʽô-kʽeo. <sup>17</sup> “Kwʽô-kʽeo-go cü-kwu, tông-kæ dzæ-ü Cü kwʽô-kʽeo:” \[YI. 9. 24.\] <sup>18</sup> feh-z zi kyü-tsin zi go cü-kwu hao sön-su, z Cü sô kyü-tsin-go *hao* *sön-su*.

<sup>12</sup> 有星人自舉薦自，阿拉弗敢等其集隊，等其比較。箇星人用自個尺寸度量自，比較自，是弗聰明。<sup>13</sup> 若是阿拉，弗要把意外事幹誇口，是照神明所賜撥阿拉個分寸<sup>\[1\]</sup>，能夠量到爾拉個烏碎。<sup>14</sup> 並弗是阿拉個分寸量爾拉弗到，是過分了。因爲阿拉傳<u>基督</u>個福音已經到爾拉個烏碎。<sup>15</sup> 也弗是佔人家個勞碌把意外事幹誇口。單想望爾拉個心得多起來，阿拉個地步會照阿拉個法則在於爾拉愈加放開去；<sup>16</sup> 好傳福音到遠如爾拉個地方，也弗去佔人家個地步<sup>\[2\]</sup>，把其成功了事幹馱來誇口。<sup>17</sup> 「誇口個主顧，當該在於主誇口。」\[YI. 9. 24.\] <sup>18</sup> 弗是自舉薦自個主顧好算數，是主所舉薦個好算數。

<sup>\[1\] *Peng-veng*, fah-tseh-go feng-tsʽeng. 本文，法則個分寸。（原註）</sup>

<sup>\[2\] *Peng-veng*, fah-tseh. 本文，法則。（原註）</sup>

---

### 2K. XI.

DÆN-NYÜN ng-lah shü-vi ih-ngæn kwʽun-shü ngô keh-go nyü-beng: <sup>\[1\]</sup>tsong yüong kwʽun-shü ngô. <sup>2</sup> Ngô yiu Jing-ming ka ih-fæn nyih-sing kyʽi-mo ng-lah: ngô yi-kying pʽing-ding ng-lah peh ih-go nen-nyüing, *iao* *pô* *ng-lah* *ziang* kyih-zing-go dong-nyü *ka* hyin peh Kyi-toh; <sup>3</sup> næn-kæn ngô kʽong-pʽô ng-lah-go sing-i pin-wæn, feh neng-keo ih-sing hyiang-djôh Kyi-toh; tsing-ziang *zin-deo* keh-kwang dzô yüong gyi-go tsô-kyi mi-ʽôh Yüô-w̆ô ka.

但願爾拉勢微一眼寬恕我箇個愚笨；總用寬恕我<sup>\[1\]</sup>。<sup>2</sup> 我有神明介一番熱心企慕爾拉。我已經聘定爾拉撥一個男𡢿，要把爾拉像潔淨個童女介獻撥<u>基督</u>；<sup>3</sup> 難間我恐怕爾拉個心意變壞，弗能夠一心向着<u>基督</u>；正像前頭箇梗蛇用其個詐計迷惑夏娃介。

<sup>\[1\] *ʽÔh* *wô*, ng-lah jih-we z kwʽun-shü ngô. 或話，爾拉實爲是寬恕我。（原註）</sup>

<sup>4</sup> Ziah-z keh læ-go cü-kwu djün yi z ih-go Yiæ-su z ah-lah sô m-neh djün-ko-go, ʽôh-tsia ng-lah tsih-ziu bih-go *Sing*-Ling z ng-lah sô m-neh tsih-ziu-ko-go, ʽôh-tsia *ng-lah* *teh-djôh* bih-go foh-ing z ng-lah sô m-neh teh-djôh-ko-go, *ka-ni*, ng-lah kwʽun-shü <sup>\[1\]</sup>*gyi* z ing-kæ-go. <sup>5</sup> Ngô-zi tsʽeng-tsʽeng ziu-z keh-sing ting do-go s-du ngô yia feh üô-jü gyi. <sup>6</sup> Ngô shih-wô se-tsih tsʽu-lu, cü-sih feh-z ka: dæn-z ah-lah ih-tsʽih-go z-ken tu djün-djün hyin-cʽih peh ng-lah kʽen ko.

<sup>4</sup> 若是箇來個主顧傳又是一個<u>耶穌</u>是阿拉所嘸得傳過個，或者爾拉接受別個聖靈是爾拉所嘸得接受過個，或者爾拉得着別個福音是爾拉所嘸得得着過個，介呢，爾拉寬恕其<sup>\[1\]</sup>是應該個。<sup>5</sup> 我自忖忖就是箇星頂大個使徒我也弗亞如其。<sup>6</sup> 我說話雖即粗魯，知識弗是介。但是阿拉一切個事幹都全全顯出撥爾拉看過。

<sup>\[1\] *Gyi*, *yiu-teh* *wô*, *ngô*. 其，有得話，我。（原註）</sup>

<sup>7</sup> Ngô djün Jing-ming-go foh-ing peh ng-lah, feh fi ng-lah-go dong-din; zi dzing-nyün *z-ka* ti-vi peh ng-lah hao kyü-zông-kyʽi; ka næn-dao z væn-ze ma? <sup>8</sup> Ngô z w̆e-kyʽüoh bih-go kyiao-we, fi *gyi-lah-go* kyiao-yüong bæn ng-lah-go z-ken. <sup>9</sup> Wa-yiu tao ng-lah-go u-sen yiu kyʽüih-siao-dziang-tön, yia m-neh gæ-djôh jü; keh-sing hyüong-di dzong Mô-gyi-teng ka læ, pu-tsoh ngô-go kyʽüih-siao: ngô væn-pah z-ken tso-gyi feh gæ-djôh ng-lah; *yi-ʽeo* yia feh we gæ-djôh ng-lah. <sup>10</sup> Ngô z te-djôh Kyi-toh kông tsing-wô, keh-go kwʽô-kʽeo læ tʽong Üô-kæ-üô di-fông m-nying hao seh ngô-go cü. <sup>11</sup> Dza ni? wa-z ngô teh æ-sih ng-lah ma? Jing-ming z hyiao-teh-go. <sup>12</sup> Ngô sô tso-go, dzing-gyiu we ka tso; s-teh keh-sing iao zing kyi-we go cü-kwu ngô we djih-diao gyi-go kyi-we; ka-ni, gyi-lah sô kwʽô-kʽeo-go u-sen yia tsih-leh teng ah-lah ih-yiang-go.

<sup>7</sup> 我傳神明個福音撥爾拉，弗費爾拉個銅鈿；自情願是介低微撥爾拉好舉上去；介難道是犯罪嗎？<sup>8</sup> 我是委曲別個教會，費其拉個教用辦爾拉個事幹。<sup>9</sup> 還有到爾拉個烏碎有缺少長短，也嘸得戤着誰；箇星兄弟從<u>馬其頓</u>介來，補足我個缺少。我凡百事幹做忌弗戤着爾拉；以後也弗會戤着爾拉。<sup>10</sup> 我是對着<u>基督</u>講真話，箇個誇口來通<u>亞該亞</u>地方嘸人好塞我個嘴。<sup>11</sup> 咋呢？還是我得愛惜爾拉嗎？神明是曉得個。<sup>12</sup> 我所做個，仍舊會介做；使得箇星要尋機會個主顧我會絕掉其個機會；介呢，其拉所誇口個烏碎也只勒等阿拉一樣個。

<sup>13</sup> Keh-tông nying z-go kô s-du, tso z-ken kæn-tsô-go, tsông-pæn Kyi-toh-go s-du. <sup>14</sup> *Keh* yia feh *sön* hyi-gyi; ing-we Sah-dæn zi yia z tsông-pæn kwông-ming-go tʽin-s. <sup>15</sup> Ka-ni, gyi siu-ʽô-go bæn-z-nying ziah tsông-pæn kong-yi-go bæn-z-nying, yia feh *sön* cʽih-gyi: gyi-lah-go ʽang-we dza-go, kwe-keng yia z dza-go.

<sup>13</sup> 箇黨人是個假使徒，做事幹奸詐個，妝扮<u>基督</u>個使徒。<sup>14</sup> 箇也弗算稀奇；因爲<u>撒但</u>自也是妝扮光明個天使。<sup>15</sup> 介呢，其手下個辦事人若妝扮公義個辦事人，也弗算出奇。其拉個行爲咋個，歸根也是咋個。

<sup>16</sup> Ngô wa-yiu wô, M-nying hao sön ngô nyü-beng; jü-ko sön ngô nyü-beng, ka-ni yüong <sup>\[1\]</sup>tsih-ziu ngô, ziang *tsih-ziu* nyü-beng cü-kwu ka, peh ngô yia hao kwʽô ih-ngæn kʽeo. <sup>17</sup> Ngô *næn-kæn* sô kông, feh-z tsiao Cü kông-go, z ziang nyü-beng ka, kwʽô keh-go da-kʽeo. <sup>18</sup> Kyi-kying yiu hyü-to nying tsiao nyüoh-sing kwʽô-kʽeo, ngô yia we kwʽô-kʽeo. <sup>19</sup> Ng-lah z tsʽong-ming-go, we dzing-nyün kwʽun-shü nyü-beng-go nying: <sup>20</sup> ziah yiu nying ngang-kʽô ng-lah tso nu-boh, ʽôh-tsia ping-tʽeng *ng-lah*, ʽôh-tsia do *ng-lah* tong-si, ʽôh-tsia zi-tseng-zi-do, ʽôh-tsia kwah ng-lah pô-công, ng-lah we kwʽun-shü *gyi*.

<sup>16</sup> 我還有話，嘸人好算我愚笨；如果算我愚笨，介呢用接受<sup>\[1\]</sup>我，像接受愚笨主顧介，撥我也好誇一眼口。<sup>17</sup> 我難間所講，弗是照主講個，是像愚笨介，誇箇個大口。<sup>18</sup> 既經有許多人照肉身誇口，我也會誇口。<sup>19</sup> 爾拉是聰明個，會情願寬恕愚笨個人。<sup>20</sup> 若有人硬抲爾拉做奴僕，或者併吞爾拉，或者馱爾拉東西，或者自尊自大，或者摑爾拉巴掌，爾拉會寬恕其。

<sup>\[1\] *ʽÔh* *wô*, nyün-liang. 或話，原諒。（原註）</sup>

<sup>21</sup> Ngô kông tao-me z-ken, ôh-ziang *wô* zi m-kyʽi-m-tao ka: dæn-z bih-nying yiu dza-go fông-tæn, ngô yia we dza-go fông-tæn. (Ngô ka kông *nyün-z* nyü-beng-go.) <sup>22</sup> Gyi-lah z Hyi-pah-læ nying ma? ngô yia *z*. Gyi-lah z Yi-seh-lih nying ma? ngô yia *z*. Gyi-lah z Üô-pah-lah-hen-go ʽeo-i ma? ngô yia *z*. <sup>23</sup> Gyi-lah z Kyi-toh-go bæn-z-nying ma? ngô keng-kô *z*: (ngô ka læ-tih kông ʽo-jün z fah-gwông-go: ) *ngô* z keng-kô lao-kwʽu, ko-ü ngæ-tang, keng-kô lôh-kæn, le-tsʽ mao-si. <sup>24</sup> Ngô yiu ng-tsao be Yiu-tʽa nying tang s-jih kyʽüih ih-kyi go *bi-pin*; <sup>25</sup> ngô sæn-tsao ngæ pæn-ts tang, ih-tsao be zah-deo kʽang, sæn-tsao jün tso-diao, ih-nyih ih-yia læ sing-sing hæ-li: <sup>26</sup> wa-yiu le-tsʽ peng-po, tsao-djôh kông-ʽo-go ngwe-hyin, dao-zeh-go ngwe-hyin, peng-koh-nying-go ngwe-hyin, nga-koh-nying-go ngwe-hyin, zing-li-hyiang-go ngwe-hyin, din-ia-pæn-go ngwe-hyin, hæ-yiang-li-go ngwe-hyin, kô hyüong-di-go ngwe-hyin; <sup>27</sup> lao-loh, sing-kwʽu, le-tsʽ m-neh kwʽeng-joh; du-kyi, “kʽeo-kʽeh, le-tsʽ m-neh kyʽüoh; *kyi-sing* ngæ-tong, i-zông tæn-boh. <sup>28</sup> Djü-cʽih yü-to z-ken, wa-yiu ngô djoh-nyih-go væn-zeh, læ-tih kwu-djôh cong kyiao-we. <sup>29</sup> Jü z no-ziah, ngô feh-z no-ziah ma? Jü yiu pæn-tih, ngô feh we dziah-kyih ma?

<sup>21</sup> 我講倒霉事幹，惡像話自嘸起嘸倒介。但是別人有咋個放膽，我也會咋個放膽。（我介講原是愚笨個。）<sup>22</sup> 其拉是<u>希伯來</u>人嗎？我也是。其拉是<u>以色列</u>人嗎？我也是。其拉是<u>亞伯拉罕</u>個後裔嗎？我也是。<sup>23</sup> 其拉是<u>基督</u>個辦事人嗎？我更加是。（我介來的講和然是發狂個。）我是更加勞苦，過於捱打，更加落監，屢次冒死。<sup>24</sup> 我有五遭被<u>猶太</u>人打四十缺一記個皮鞭；<sup>25</sup> 我三遭捱板子打，一遭被石頭揞，三遭船做掉，一日一夜來深深海裏。<sup>26</sup> 還有屢次奔波，遭着江河個危險，盜賊個危險，本國人個危險，外國人個危險，城裏向個危險，田野畈個危險，海洋裏個危險，加兄弟個危險；<sup>27</sup> 勞碌，辛苦，屢次嘸得睏熟；肚飢，口渴，屢次嘸得喫；肌身捱凍，衣裳單薄。<sup>28</sup> 除出餘多事幹，還有我逐日個煩雜，來的顧着衆教會。<sup>29</sup> 誰是懦弱，我弗是懦弱嗎？誰有𢲔跌，我弗會着急嗎？

<sup>30</sup> Ngô ziah pih iao kwʽô-kʽeo, *tsih* hao pô ngô no-ziah-go z-ken kwʽô-kʽeo. <sup>31</sup> Ngô sô kông-go keh-we üong-yün kæ tsæn-me go Jing-ming ah-lah Cü Yiæ-su Kyi-toh-go Ah-tia hyiao-teh feh-z hwông-wô.

<sup>30</sup> 我若必要誇口，只好把我懦弱個事幹誇口。<sup>31</sup> 我所講個箇位永遠該讚美個神明阿拉主<u>耶穌</u> <u>基督</u>個阿爹曉得弗是謊話。

<sup>32</sup> Ziu-z læ Da-mô-seh di-fông Üô-li-dah wông-go kwun siu-djü Da-mô-seh-go dzing-ts, iao kʽô ngô: <sup>32</sup> ngô dzong kʽæn-deo læ ih-tsah læn-li tiao-lôh dzing-kyiah-yin, tʽeh-cʽih gyi-go siu-li.

<sup>32</sup> 就是來<u>大馬色</u>地方<u>亞哩達</u>王個官守住<u>大馬色</u>個城子，要抲我。<sup>32</sup> 我從檻頭來一隻籃裏吊落城腳沿，脫出其個手裏。

---

### 2K. XII.

*Ngô* kwʽô-kʽeo nyün z ü ngô vu-ih: ngô tsʽia kông Cü-go hyin-ling teng meh-z.

我誇口原是於我無益。我且講主個顯靈等默示。

<sup>2</sup> Ngô hyiao-teh ih-go dzæ-ü Kyi-toh go nying, <sup>\[1\]</sup>jih-s nyin yi-zin ta-zông tao di-sæn-zeng tʽin: wa-z lin kyi-sing *zông-kyʽi* ngô feh hyiao-teh, wa-z li-kʽæ kyi-sing yia feh hyiao-teh; Jing-ming z hyiao-teh-go. <sup>3, 4</sup> Ngô hyiao-teh keh-cong-ka nying ta-zông tao? foh-yün-li, tʽing-meng ao-miao shih-wô, nying sô <sup>\[2\]</sup>feh hao kông go: gyi wa-z lin kyi-sing *zông-kyʽi*, wa-z li-kʽæ kyi-sing, ngô feh hyiao-teh; Jing-ming z hyiao-teh-go. <sup>5</sup> Ngô tsʽia pô keh-cong-ka nying kwʽô-kʽeo: ziah-z ngô-zi, tsih we pô ngô-go no-ziah kwʽô-kʽeo. <sup>6</sup> Ngô ziu-z iao kwʽô-kʽeo, yia feh-z nyü-beng; ing-we ngô shih-wô z tsing-go: dæn-z ngô feh kông, kʽong-pʽô nying-kô tsʽæ ngô ko-jü sô kʽen-kyin-go ngô, ʽôh-tsia sô tʽing-meng-go ngô.

<sup>2</sup> 我曉得一個在於<u>基督</u>個人，十四年以前<sup>\[1\]</sup>帶上到第三層天。還是連肌身上去我弗曉得，還是離開肌身也弗曉得；神明是曉得個。<sup>3, 4</sup> 我曉得箇種介人帶上到福園裏，聽聞奧妙說話，人所弗好講個<sup>\[2\]</sup>。其還是連肌身上去，還是離開肌身，我弗曉得；神明是曉得個。<sup>5</sup> 我且把箇種介人誇口。若是我自，只會把我個懦弱誇口。<sup>6</sup> 我就是要誇口，也弗是愚笨；因爲我說話是真個。但是我弗講，恐怕人家睬我過如所看見個我，或者所聽聞個我。

<sup>\[1\] Y. ʽE. 46. læ Lu-z-teh, Sd. 14. 6. 耶（稣）后（头）46（年）來<u>路士得</u>，Sd. 14. 6.（原註）</sup>

<sup>\[1\] *ʽÔh* *wô*, feh neng-keo kông-go. 或話，弗能夠講個。（原註）</sup>

<sup>7</sup> We-leh ka do-go meh-z kʽong-pʽô ngô sang kyiao-ngao-sing, ziu peh ngô nyüoh-sing cʽoh ih-me tsʽ, ziu-z Sah-dæn-go tsʽa-s deh-we læ tang ngô, kʽong-pʽô ngô sang kyiao-ngao-sing. <sup>8</sup> Ngô we-leh gyi sæn-tsao gyiu Cü peh gyi li-kʽæ ngô: <sup>9</sup> *Cü* teng ngô z-ka wô, “Ng yiu Ngô-go eng-we z keo-de: ing-we *nying* no-ziah-go z-ʽeo, Ngô-go neng-ken we djün-jün hyin-cʽih-læ.” Ka-ni, ngô hwun-hwun-hyi-hyi neng-s pô zi-go no-ziah kwʽô-kʽeo, s-teh Kyi-toh-go neng-ken hao z-djông deng læ ngô-go sing-zông. <sup>10</sup> Sô-yi ngô we-leh Kyi-toh yiu no-ziah, w̆e-kyʽüoh, kying-kyih, pih-næn, kwʽeng-kwʽu keh-sing, tu sön hwun-hyi: ing-we ngô no-ziah z-ʽeo, fæn yiu neng-ken de.

<sup>7</sup> 爲了介大個默示恐怕我生驕傲心，就撥我肉身戳一枚刺，就是<u>撒但</u>個差使特爲來打我，恐怕我生驕傲心。<sup>8</sup> 我爲了其三遭求主撥其離開我。<sup>9</sup> 主等我是介話，「爾有我個恩惠是夠了。因爲人懦弱個時候，我個能幹會全然顯出來。」介呢，我歡歡喜喜能使把自個懦弱誇口，使得<u>基督</u>個能幹好時常庉來我個身上。<sup>10</sup> 所以我爲了<u>基督</u>有懦弱，委曲，緊急，逼難，困苦箇星，都算歡喜。因爲我懦弱時候，反有能幹了。

<sup>11</sup> NGÔ *ka* læ-tih kwʽô-kʽeo z tso-leh nyü-beng-go nying; z ng-lah pih-cʽih-læ go: feh-jün z ng-lah kæ kyü-tsin ngô; ngô se z vu-yüong-ts-veh, yia feh üô-jü ting do s-du. <sup>13</sup> S-du-go bing-kyü z læ ng-lah cong-nyiang næ-næ-sing-sing tso-cʽih-de; ziu-z ʽang jing-tsih, ziao-deo, teng gyi-z. <sup>13</sup> Ng-lah yiu soh-go feh gyih-jü keh-sing yü-to-go kyiao-we, tsih-yiu ngô zi m̆-teh gæ-djôh ng-lah? ngô keh u-sen kwʽe-dæ *ng-lah*, yüong nyün-liang ngô. <sup>14</sup> Ngô næn-kæn di-sæn-tsao tang-tsiang tao ng-lah u-sen læ, yia feh we gæ-djôh ng-lah; ing-we ngô tsih siang ng-lah nying, feh siang ng-lah-go tong-si: tsiao dzing-li yia feh-z ng-nô tsih-jü dzæ-veh peh do-nying, z do-nying peh ng-nô. <sup>15</sup> Ngô yüih æ-sih ng-lah, ng-lah yüih feh æ-sih ngô; ziu-z ka, we-leh ng-lah weh-ling-go hao-cʽü ngô dzing-nyün pô ih-tsʽih sô yiu-go lin zi-go sing-ming tu fi-diao.

<sup>11</sup> 我介來的誇口是做勒愚笨個人；是爾拉逼出來個。弗然是爾拉該舉薦我；我雖是無用之物，也弗亞如頂大使徒。<sup>12</sup> 使徒個憑據是來爾拉中央耐耐心心做出了；就是行神蹟，兆頭，等奇事。<sup>13</sup> 爾拉有啥個弗及如箇星餘多個教會，只有我自嘸得戤着爾拉？我箇烏碎虧待爾拉，用原諒我。<sup>14</sup> 我難間第三遭打賬到爾拉烏碎來，也弗會戤着爾拉；因爲我只想爾拉人，弗想爾拉個東西。照情理也弗是兒囡積聚財物撥大人，是大人撥兒囡。<sup>15</sup> 我越愛惜爾拉，爾拉越弗愛惜我；就是介，爲了爾拉活靈個好處我情願把一切所有個連自個性命都費掉。

<sup>16</sup> *ʽÔh-tsia* *yiu* *nying* *wô* ngô nyün-z m-neh gæ-djôh ng-lah, tsih-z diao-bi yüong tsô-kyi læ pʽin ng-lah. <sup>17</sup> Ngô sô tsʽa tao ng-lah u-sen læ-go cü-kwu, yiu eo jü tang-mo ng-lah-go dong-din ma? <sup>18</sup> Ngô siang-væn Di-to, yi tsʽa keh-we hyüong-di dong-de kyʽi. Di-to yiu tang-mo ng-lah dong-din ma? Ah-lah næn-dao feh-z dong-sing-ʽeh-i ih-lu-sang tso z-ken ma?

<sup>16</sup> 或者有人話我原是嘸得戤着爾拉，只是調皮用詐計來騙爾拉。<sup>17</sup> 我所差到爾拉烏碎來個主顧，有謳誰打慕爾拉個銅鈿嗎？<sup>18</sup> 我相煩<u>提多</u>，又差箇位兄弟同隊去。<u>提多</u>有打慕爾拉銅鈿嗎？阿拉難道弗是同心合意一路生做事幹嗎？

<sup>19</sup> Ng-lah dao-z ah-lah yi iao læ ng-lah min-zin feng-pʽeo-kyi? Ah-lah z læ Jing-ming-go min-zin dzæ-ü Kyi-toh ka kông: tu z iao dzing-dziu ng-lah tsʽing-æ *hyüong-di-go* teh-kyʽi. <sup>20</sup> Ngô kʽong-pʽô *tao* *ng-lah* *u-sen* læ z-ʽeo pʽong-djôh ng-lah feh neng-keo jü ngô sô nyün, ng lah pʽong-djôh ngô yia feh neng-keo jü ng-lah sô nyün; kʽong-pʽô yiu tsang-teo, tu-gyi, dong-nu, kæn-kyi, pông-hwe, pun-cü, pa-pʽing, tsʽao-lön keh-sing: <sup>21</sup> yi kʽong-pʽô ngô tsæ læ z-ʽeo, ngô-go Jing-ming s-teh ngô læ ng-lah-go cong-nyiang m-tʽi-min, iao iu-meng-hyü-to zin-deo væn-ze-go cü-kwu wa feh-zing hwe-kæ gyi sô tso-go w̆e-u kæn-ying w̆ang-li z-ken.

<sup>19</sup> 爾拉道是阿拉又要來爾拉面前分剖記？阿拉是來神明個面前在於<u>基督</u>介講。都是要成就爾拉親愛兄弟個德氣。<sup>20</sup> 我恐怕到爾拉烏碎來時候碰着爾拉弗能夠如我所願，爾拉碰着我也弗能夠如爾拉所願；恐怕有爭鬥，妒忌，動怒，奸計，謗毀，搬嘴，擺拼，吵亂箇星。<sup>21</sup> 又恐怕我再來時候，我個神明使得我來爾拉個中央嘸體面，要憂悶許多前頭犯罪個主顧還弗曾悔改其所做個穢污姦淫橫禮事幹。

---

### 2K. XIII.

NGÔ keh-tsao di-sæn-vah tang-tsiang tao ng-lah u-sen læ. “Yiu liang-sæn-tsiang cü-pô tso te-tsing, kyü-tang-kyü shih-wô tu hao kʽao-jih.” \[Sm. 19. 15.\] <sup>2</sup> Ngô dzeng wô-ko; ôh-ziang yi *tao* *ng-lah* *u-sen* læ-kæn, *tsæ* yü-sin wô hyiang ng-lah dao; yin-dzæ kyi-jün m-neh læ-tong, deh-we sia sing tʽong-cü keh-sing zin-deo væn-ze-go cü-kwu teng yü-to-go nying, Ngô ziah tsæ læ, tön feh kʽeng kwʽun-shü *gyi*. <sup>3</sup> *Ngô* *ka* *wô*, *z* ing-we ng-lah iao zing Kyi-toh tsia ngô cü-pô kông go bing-kyü: Kyi-toh ü ng-lah bing feh-z no-ziah, z læ ng-lah-go cong-nyiang yiu do neng-ken go. <sup>4</sup> Gyi be ting-sah se-tsih cʽih-ü no-ziah, næn-kæn weh-tong z cʽih-ü Jing-ming-go neng-ken: ah-lah dzæ-ü Gyi yia z no-ziah, dæn-z kʽao-djôh Jing-ming-go neng-ken yia we teng Gyi dô-kô weh-tong tsing-teng ng-lah z-ken.

我箇遭第三伐打賬到爾拉烏碎來。「有兩三張嘴巴做對證，句打句說話都好靠實。」\[Sm. 19. 15.\] <sup>2</sup> 我曾話過；惡像又到爾拉烏碎來間，再預先話向爾拉道；現在既然嘸得來東，特爲寫信通知箇星前頭犯罪個主顧等餘多個人，我若再來，斷弗肯寬恕其。<sup>3</sup> 我介話，是因爲爾拉要尋<u>基督</u>藉我嘴巴講個憑據。<u>基督</u>於爾拉並弗是懦弱，是來爾拉個中央有大能幹個。<sup>4</sup> 其被釘煞雖即出於懦弱，難間活東是出於神明個能幹。阿拉在於其也是懦弱，但是靠着神明個能幹也會等其大家活東整頓爾拉事幹。

<sup>5</sup> Ng-lah yiu sing-teh m, zi yüong dzô-tsʽah-kyi, nyiah-jih zi-go bing-kyü. Yiæ-su Kyi-toh læ ng-lah li-hyiang, ng-lah kyʽi yiu feh hyiao-teh ma? ziah feh-z ka, kʽong-pʽô ng-lah z bing-kyü nyiah-feh-jih-go nying. <sup>6</sup> Dæn-z ngô siang-vông ng-lah tsiang-læ we hyiao-teh ah-lah feh-z bing-kyü nyiah-feh-jih-go. <sup>7</sup> Ng gyiu Jing-ming s-teh ng-lah ih-ngæn feh we ôh; bing feh-z ah-lah iao hyin-cʽih zi-go bing-kyü, tsih iao ng-lah keng we jün, neng-s ah-lah ziang m-bing-kyü ka. <sup>8</sup> Ing-we ah-lah ih-ngæn feh neng-keo tsu-djü tsing dao-li, tsih we pông-dzu tsing dao-li. <sup>9</sup> Ah-lah no-ziah-go, ng-lah neng-ken, keh z ah-lah hwun-hyi: ah-lah sô nyün-go, z ng-lah-go wun-djün. <sup>10</sup> Sô-yi ngô m-neh læ-tong z-ʽeo sia keh-fæn shih-wô, sæn-leh ngô læ-tong z-ʽeo yüong Cü sô s-peh ngô go gyün-ping nyin-kying *ng-lah*: *Gyi* *s-peh* *ngô* *keh-go* *gyün-ping* z iao dzing-dziu teh-kyʽi, feh-z iao pʽo-ba *nying* go.

<sup>5</sup> 爾拉有心得嘸，自用查察記，捏實自個憑據。<u>耶穌</u> <u>基督</u>來爾拉裏向，爾拉豈有弗曉得嗎？若弗是介，恐怕爾拉是憑據捏弗實個人。<sup>6</sup> 但是我想望爾拉將來會曉得阿拉弗是憑據捏弗實個。<sup>7</sup> 爾求神明使得爾拉一眼弗會惡；並弗是阿拉要顯出自個憑據，只要爾拉更會善，能使阿拉像嘸憑據介。<sup>8</sup> 因爲阿拉一眼弗能夠阻住真道理，只會幫助真道理。<sup>9</sup> 阿拉懦弱個，爾拉能幹，箇是阿拉歡喜。阿拉所願個，是爾拉個完全。<sup>10</sup> 所以我嘸得來東時候寫箇番說話，省勒我來東時候用主所賜撥我個權柄嚴緊爾拉。其賜撥我箇個權柄是要成就德氣，弗是要破敗人個。

<sup>11</sup> TSONG-R-YIN-TS, hyüong-di, yüong kao-hying, wun-djün, en-lôh, dong-sing-ʽeh-i, dô-kô ʽo-moh; keh-we jing-æ ʽo-bing-go Jing-ming yia we teng ng-lah dô-kô læ-tong. <sup>12</sup> Ng-lah yüong ts-ts-dzing-dzing ʽang hyüong-cü-go li, dô-kô mông-mông. <sup>13</sup> Cong sing-du tu mông-mông ng-lah.

<sup>11</sup> 總而言之，兄弟，用高興，完全，安樂，同心合意，大家和睦；箇位仁愛和平個神明也會等爾拉大家來東。<sup>12</sup> 爾拉用致致誠誠行嗅嘴個禮，大家望望。<sup>13</sup> 衆聖徒都望望爾拉。

<sup>14</sup> Dæn-nyün Cü Yiæ-su Kyi-toh-go eng-we, Jing-ming-go jing-æ, Sing-Ling-go siang-tʽong, teng ng-lah cong-nying dô-kô læ-tong. Üô-meng.

<sup>14</sup> 但願主<u>耶穌</u> <u>基督</u>個恩惠，神明個仁愛，聖靈個相通，等爾拉衆人大家來東。亞們。
