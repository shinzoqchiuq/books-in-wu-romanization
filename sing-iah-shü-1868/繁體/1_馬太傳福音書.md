## MÔ-TʽA DJÜN FOH-ING SHÜ. <u>馬太</u>傳福音書

### Mt. I.

Üô-pah-lah-hen ʽEo-dæ, Da-bih-go Ng-ts, Yiæ-su Kyi-toh-go kô-pu. <sup>2</sup> Üô-pah-lah-hen sang Yi-sah; Yi-sah sang Yüô-kôh; Yüô-kôh sang Yiu-da teng gyi hyüong-di; <sup>3</sup> Yiu-da teng sing-vu Da-mô sang Fah-leh-z teng Sah-lah; Fah-leh-z sang Yi-z-leng Yi-z-leng sang Üô-læn; <sup>4</sup> Üô-læn sang Üô-mi-nô-dah; Üô-mi-nô-dah sang Nô-jing; Nô-jing sang Sah-meng; <sup>5</sup> Sah-meng cʽü Lah-ʽeh sang Po-z; Po-z cʽü Lu-teh sang O-pah; O-pah sang Yiæ-si; Yiæ-si sang Da-bih wông.

<u>亞伯拉罕</u>後代、<u>大闢</u>個兒子、<u>耶穌</u> <u>基督</u>個家譜。<sup>2</sup> <u>亞伯拉罕</u>生<u>以撒</u>，<u>以撒</u>生<u>雅各</u>，<u>雅各</u>生<u>猶大</u>等其兄弟，<sup>3</sup> <u>猶大</u>等新婦<u>大瑪</u>生<u>法勒士</u>等<u>撒拉</u>，<u>法勒士</u>生<u>以士崙</u>，<u>以士崙</u>生<u>亞蘭</u>；<sup>4</sup> <u>亞蘭</u>生<u>亞米拿達</u>，<u>亞米拿達</u>生<u>拿順</u>，<u>拿順</u>生<u>撒門</u>，<sup>5</sup> <u>撒門</u>娶<u>喇合</u>生<u>波士</u>，<u>波士</u>娶<u>路得</u>生<u>阿伯</u>，<u>阿伯</u>生<u>耶西</u>，<u>耶西</u>生<u>大闢</u>王。

<sup>6</sup> Da-bih wông cʽü U-li-üô-go *lao-nyüing* sang Sô-lo-meng; <sup>7</sup> Sô-lo-meng sang Lo-po-en; Lo-po-en sang Üô-pi-üô: Üô-pi-üô sang Üô-sah; Üô-sah sang Iah-sô-fah; Iah-sô-fah sang Iah-læn; Iah-læn sang U-si-üô; <sup>9</sup> U-si-üô sang Iah-tæn; Iah-tæn sang Üô-ha-z; Üô-ha-z sang Hyi-si-kyüô; <sup>10</sup> Hyi-si-kyüô sang Mô-nô-si; Mô-nô-si sang Üô-meng; Üô-meng sang Iah-si-üô; <sup>11</sup> *pah-sing* lo-liah tao Pô-pi-leng z-ʽeo, Iah-si-üô sang Yiæ-ko-nyi-üô teng gyi hyüong-di.

<sup>6</sup> <u>大闢</u>王娶<u>烏利亞</u>個老𡢿生<u>所羅門</u>，<sup>7</sup> <u>所羅門</u>生<u>羅波安</u>，<u>羅波安</u>生<u>亞比亞</u>，<sup>8</sup> <u>亞比亞</u>生<u>亞撒</u>，<u>亞撒</u>生<u>約沙法</u>，<u>約沙法</u>生<u>約蘭</u>，<u>約蘭</u>生<u>烏西亞</u>，<sup>9</sup> <u>烏西亞</u>生<u>約担</u>，<u>約担</u>生<u>亞哈士</u>，<u>亞哈士</u>生<u>希西家</u>，<sup>10</sup> <u>希西家</u>生<u>瑪拿西</u>，<u>瑪拿西</u>生<u>亞門</u>，<u>亞門</u>生<u>約西亞</u>，<sup>11</sup> 百姓擄掠到<u>巴比倫</u>時候，<u>約西亞</u>生<u>耶哥尼亞</u>等其兄弟。

<sup>12</sup> *Pah-sing* lo-liah tao Pô-pi-leng ts-ʽeo, Yiæ-ko-nyi-üô sang Sah-lah-tʽih; Sah-lah-tʽih sang Sô-lo-pô-pah; <sup>13</sup> Sô-lo-pô-pah sang Üô-pi-üoh; Üô-pi-üoh sang Yi-li-üô-kying; Yi-li-üô-kying sang Üô-sô; <sup>14</sup> Üô-sô sang Sah-doh; Sah-doh sang Üô-kying; Üô-kying sang Yi-lih; <sup>15</sup> Yi-lih sang Yi-li-üô-sah; Yi-li-üô-sah sang Mô-tæn; Mô-tæn sang Yüô-kôh; <sup>16</sup> Yüô-kôh sang Mô-li-üô nen-nyüing Iah-seh; keh ziu-z sang Yiæ-su kyiao-leh Kyi-toh go Mô-li-üô.

<sup>12</sup> 百姓擄掠到<u>巴比倫</u>之後，<u>耶哥尼亞</u>生<u>撒拉鐵</u>，<u>撒拉鐵</u>生<u>所羅巴伯</u>，<sup>13</sup> <u>所羅巴伯</u>生<u>亞比鬰</u>，<u>亞比鬰</u>生<u>以利亞敬</u>，<u>以利亞敬</u>生<u>亞所</u>，<sup>14</sup> <u>亞所</u>生<u>撒鐸</u>，<u>撒鐸</u>生<u>亞金</u>，<u>亞金</u>生<u>以律</u>，<sup>15</sup> <u>以律</u>生<u>以利亞撒</u>，<u>以利亞撒</u>生<u>馬担</u>，<u>馬担</u>生<u>雅各</u>，<sup>16</sup> <u>雅各</u>生<u>馬利亞</u>男𡢿<u>約瑟</u>，箇就是生<u>耶穌</u>叫勒<u>基督</u>個<u>馬利亞</u>。

<sup>17</sup> Ka-ni, dzong Üô-pah-lah-hen tao Da-bih keh-sing shü-dæ, long-tsong yiu jih-s dæ: dzong Da-bih tao pah-sing lo-liah tao Pô-pi-leng z-ʽeo, yia z jih-s dæ: dzong pah-sing lo-liah tao Pô-pi-leng z-ʽeo tao Kyi-toh, yi z jih-s dæ.

<sup>17</sup> 介呢，從<u>亞伯拉罕</u>到<u>大闢</u>箇星世代，攏總有十四代。從<u>大闢</u>到百姓擄掠到<u>巴比倫</u>時候，也是十四代。從百姓擄掠到<u>巴比倫</u>時候到<u>基督</u>，又是十四代。

<sup>18</sup> <sup>\[1\]</sup>YIÆ-SU Kyi-toh sang-go z-ken tsiao ʽô-veng ka: Gyi ah-nyiang Mô-li-üô yi-kying he peh Iah-seh, feh-zing dzing-tsʽing, be Sing-Ling ken-dong yiu-leh sing-yüing peh nying-kô teh-cü-de. <sup>19</sup> Gyi-go nen-nyüing Iah-seh z-go hao-nying, feh iao ming-tông-tông tao gyi me, keh-lah sing-siang s-ʽô iao tʽe-hweng-de. <sup>20</sup> Gyi tsing-hao læ-kæn s-tsʽeng keh-sing z-ken, Cü-go tʽin-s mong li-hyiang yin-cʽih-læ, teng gyi wô, “Da-bih-go ʽeo-dæ Iah-seh, ng kyʽi cʽü ng-go lao-nyüing Mô-li-üô kyü-læ, feh fông-teh-go; ing-we gyi yiu-tih-go tʽæ z dzong Sing-Ling ka læ-go. <sup>21</sup> Gyi we sang ih-go Ng-ts, ng hao cʽü Gyi ming-z <sup>\[2\]</sup>YIÆ-SU; ing-we Gyi iao kyiu Gyi pah-sing cʽih gyi-lah ze-kyʽin li-hyiang.”

<sup>18</sup> <u>耶穌</u> <u>基督</u>生個事幹照下文介<sup>\[1\]</sup>。其阿孃<u>馬利亞</u>已經許撥<u>約瑟</u>，弗曾成親，被聖靈感動有了身孕撥人家得知了。<sup>19</sup> 其個男𡢿<u>約瑟</u>是個好人，弗要明當當倒其霉，箇拉心想私下要退婚了。<sup>20</sup> 其正好來間思忖箇星事幹，主個天使夢裏向現出來，等其話：「<u>大闢</u>個後代<u>約瑟</u>，爾去娶爾個老𡢿<u>馬利亞</u>歸來，弗妨得個。因爲其有的個胎是從聖靈介來個。<sup>21</sup> 其會生一個兒子，爾好取其名字<u>耶穌</u><sup>\[2\]</sup>，因爲其要救其百姓出其拉罪愆裏向。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao ng nyin*. 比大概謳「<u>耶穌</u>降生箇年」早五年。（原註）</sup>

<sup>\[2\] Yiæ-su *go ka-shih ziu-z* Kyiu-cü. <u>耶穌</u>個解說就是救主。（原註）</sup>

<sup>23</sup> Keh-sing ih-tsʽih-go z-ken tu z ka tso-fah, hao s-teh Cü tʽôh ih-go sin-cü-nying kông-ko-go shih-wô yiu yiao-nyiæn, z-ka wô, <sup>23</sup> “Tsʽia-kʽen yiu ih-go do-kwu-nyiang we yiu sing-yüing sang Ng-ts: nying-kô iao tsʽing-hwu Gyi ming-z YI-MÔ-NE-LIH;” \[Y. 7. 14.\] fæn-cʽih-læ ziu-z, JING-MING TENG AH-LAH DÔ-KÔ LÆ-TONG, ka i-s.

<sup>23</sup> 箇星一切個事幹都是介做法，好使得主託一個先知人講過個說話有效驗，是介話：<sup>23</sup> 「且看有一個大姑娘會有身孕生兒子。人家要稱呼其名字<u>以馬內列</u>；」\[Y. 7. 14.\] 翻出來就是，神明等阿拉大家來東，介意思。

<sup>24</sup> Iah-seh diao-kao-cün-læ, i-leh Cü-go tʽin-s feng-fu, kyʽi cʽü gyi lao-nyüing kyü-læ: <sup>25</sup> dæn-z feh teng gyi dong-zông, ih-dzih tao sang gyi deo-ih-go Ng-ts cʽih-læ; ming-z cʽü Gyi YIÆ-SU.

<sup>24</sup> <u>約瑟</u>調覺轉來，依了主個天使吩咐，去娶其老𡢿歸來。<sup>25</sup> 但是弗等其同牀，一直到生其頭一個兒子出來，名字取其<u>耶穌</u>。

---

### Mt. II.

<sup>\[1\]</sup>Hyi-lih wông z-ʽeo, Yiæ-su yi-kying sang-cʽih læ Yiu-tʽa koh-go Pah-li-ʽeng di-fông, yiu kyi-go poh-lao dzong tong-pin tseo tao Yiæ-lu-sah-leng læ, z-ka wô, <sup>2</sup> “Sang-cʽih tso Yiu-tʽa nying-go Wông-ti Cü-kwu læ ʽah-li? ing-we ah-lah læ tong-pin kʽen-kyin Gyi-go sing-soh, ziu læ pa Gyi.”

<u>希律</u>王時候<sup>\[1\]</sup>，<u>耶穌</u>已經生出來<u>猶太</u>國個<u>伯利恆</u>地方，有幾個博老從東邊走到<u>耶路撒冷</u>來，是介話：<sup>2</sup> 「生出做<u>猶太</u>人個皇帝主顧來何裏？因爲阿拉來東邊看見其個星宿，就來拜其。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao s nyin*. 比大概謳「<u>耶穌</u>降生箇年」早四年。（原註）</sup>

<sup>3</sup> Hyi-lih wông ih tʽing-meng ziu kyʽih-hoh-de; Yiæ-lu-sah-leng-go cong-nying yia z-ka. <sup>4</sup> Gyi ziu dziao-long long-tsong tsi-s-deo teng pah-sing-go doh-shü-nying, bun-meng gyi, Kyi-toh kæ sang læ ʽah-li. <sup>5</sup> Gyi-lah teng koh-wông wô, “Læ Yiu-tʽa koh-go Pah-li-ʽeng di-fông: ing-we sin-cü-nying z-ka sia-lôh-tih, wô, <sup>6</sup> ‘Yiu-da di-fông-go Pah-li-ʽeng, ng læ Yiu-da keh-sing kyʽüih-veng li-hyiang bing-fi ting siao-go: ing-we dzong ng iao cʽih ih-go Cü-tsæ, z we tsiao-kwun Ngô Yi-seh-lih pah-sing go.’ \[Mi. 5. 2.\]”

<sup>3</sup> <u>希律</u>王一聽聞就喫𢞕了；<u>耶路撒冷</u>個衆人也是介。<sup>4</sup> 其就召攏攏總祭司頭等百姓個讀書人，盤問其，<u>基督</u>該生來何裏。<sup>5</sup> 其拉等國王話：「來<u>猶太</u>國個<u>伯利恆</u>地方。因爲先知人是介寫落的，話：<sup>6</sup> 『<u>猶大</u>地方個<u>伯利恆</u>，爾來<u>猶大</u>箇星闕份裏向並非頂小個。因爲從爾要出一個主宰，是會照管我<u>以色列</u>百姓個。』\[Mi. 5. 2.\]」

<sup>7</sup> Keh-tsao Hyi-lih s-ʽô eo keh-sing poh-lao læ, ts-si bun-meng gyi, keh sing-soh dza z-ʽeo Cʽih-yin: ziu tsʽa gyi-lah tao Pah-li-ʽeng kyʽi, z-ka wô, “Ng-lah ts-si kyʽi tang-tʽing keh Na-hwun-go z-ken; tang-tʽing-djôh, ziu læ pao hyiang ngô dao, peh ngô yia hao kyʽi pa-pa Gyi.” <sup>9</sup> Gyi-lah tʽing koh-wông-go shih-wô kyʽi-de: læ tong-pin kʽen-kyin-ko-go sing-soh ziu ying-dao gyi-lah, ih-dzih tao Na-hwun læ-kæn u-dông zông-deo, ziu deng-lôh-de. <sup>10</sup> *Poh-lao* kʽen-kyin sing-soh, liao-feh-teh hwun-hyi. <sup>11</sup> Tseo-tsing oh-lô, kʽen-kyin Na-hwun teng Gyi ah-nyiang Mô-li-üô, ziu pʽoh-tao pa keh-go Na-hwun; wa-yiu hyiao-kʽæ ʽeh-ts, do-leh kying-ts, jü-hyiang, mah-yiah hyin peh Gyi tso li-veh. <sup>12</sup> *Keh-sing* *poh-lao* mong li-hyiang teh-djôh meh-z, eo gyi m-nao cün-kyʽi kyin Hyi-lih; ziu dzong bih-da lu kyü tao zi-go di-fông kyʽi-de.

<sup>7</sup> 箇遭<u>希律</u>私下謳箇星博老來，仔細盤問其，箇星宿咋時候出現。就差其拉到<u>伯利恆</u>去，是介話：「爾拉仔細去打聽箇奶花個事幹。打聽着，就來報向我道，撥我也好去拜拜其。」<sup>9</sup> 其拉聽國王個說話去了。來東邊看見過個星宿就引導其拉，一直到奶花來間烏蕩上頭，就庉落了。<sup>10</sup> 博老看見星宿，了弗得歡喜。<sup>11</sup> 走進屋落，看見奶花等其阿孃<u>馬利亞</u>，就撲倒拜箇個奶花。還有𢳚開盒子，馱勒金子、乳香、沒藥獻撥其做禮物。<sup>12</sup> 箇星博老夢裏向得着默示，謳其嘸得好轉去見<u>希律</u>，就從別埭路歸到自個地方去了。

<sup>13</sup> Kyü-kyʽi ts-ʽeo, Cü-go tʽin-s mong li-hyiang yin-cʽih, teng Iah-seh wô, “Bô-kyʽi, ta-leh Na-hwun teng Gyi ah-nyiang dao tao Yiæ-gyih kyʽi; læ keh-deo deng-kæn, teng-tao ngô tsæ wô hyiang ng dao: ing-we Hyi-lih iao zing keh-go Na-hwun hao djü-mih Gyi sing-ming.” <sup>14</sup> Iah-seh ziu bô-kyʽi, lin-yia ta-leh Na-hwun teng Gyi ah-nyiang, pun tao Yiæ-gyih kyʽi; <sup>15</sup> læ keh-deo ih-dzih deng tao Hyi-lih ling-cong: hao s-teh Cü tʽôh ih-go sin-cü-nying kông-ko-go shih-wô yiu yiao-nyiæn, z-ka wô, “Ngô dzong Yiæ-gyih yiu Ngô Ng-ts eo-cʽih-læ-de.” \[ʽO. 11.1.\]

<sup>13</sup> 歸去之後，主個天使夢裏向現出，等<u>約瑟</u>話：「爬起，帶勒奶花等其阿孃逃到<u>埃及</u>去。來箇頭庉間，等到我再話向爾道。因爲<u>希律</u>要尋箇個奶花好除滅其性命。」<sup>14</sup> <u>約瑟</u>就爬起，連夜帶勒奶花等其阿孃，搬到<u>埃及</u>去。<sup>15</sup> 來箇頭一直庉到<u>希律</u>臨終。好使得主託一個先知人講過個說話有效驗，是介話：「我從<u>埃及</u>有我兒子謳出來了。」\[ʽO. 11.1.\]

<sup>16</sup> Keh-tsao Hyi-lih teh-cü be keh-sing poh-lao hong-pʽin, long-do fah-ông; ziu tsiao gyi læ poh-lao u-dông meng-cʽih-læ-go z-ʽeo, tsʽa nying kyʽi pô Pah-li-ʽeng *zing-li* teng s-hyiang z liang-shü yi-ʽô-go siao-w̆æn long-tsong djü-mih-diao. <sup>17</sup> Keh-tsao sin-cü Yiæ-li-mi kông-ko-liao shih-wô yiu yiao-nyiæn, z-ka wô, <sup>18</sup> “Læ Lah-mô di-fông tʽing-meng ʽao-li-da-kʽoh, long-do pe-shông-go sing-hyiang; ziu-z Lah-kyih læ-tih kʽoh gyi-go ng-ts, feh kʽeng tʽing kyʽün, ing-we ng-ts m-neh-de.” \[Yl. 31. 15.\]

<sup>16</sup> 箇遭<u>希律</u>得知被箇星博老哄騙，弄大發怏。就照其來博老烏蕩問出來個時候，差人去把<u>伯利恆</u>城裏等四鄉是兩歲以下個小娃攏總除滅掉。<sup>17</sup> 箇遭先知<u>耶利米</u>講過了說話有效驗，是介話：<sup>18</sup> 「來<u>拉瑪</u>地方聽聞號淚大哭，弄大悲傷個聲響。就是<u>拉結</u>來的哭其個兒子，弗肯聽勸，因爲兒子嘸得了。」\[Yl. 31. 15.\]

<sup>19</sup> Hyi-lih si-ts, <sup>\[1\]</sup>yiu Cü-go tʽin-s læ Yiæ-gyih di-fông mong li-hyiang yin-cʽih, teng Iah-seh wô, <sup>20</sup> “Bô-kyʽi, ta-leh Siao-w̆æn teng Gyi ah-nyiang, tao Yi-seh-lih di-fông kyʽi: ing-we iao meo-ʽæ Siao-w̆æn sing-ming cü-kwu yi-kying si-de.” <sup>21</sup> Iah-seh ziu bô-kyʽi, ta-leh Siao-w̆æn teng Gyi ah-nyiang tao Yi-seh-lih di-fông læ-de. <sup>22</sup> Tʽing-meng Üô-kyi-lao tsih gyi ah-tia Hyi-lih-go we, tso Yiu-tʽa koh-go wông, feh-ken tao keh-deo kyʽi. Mong li-hyiang yi teh-djôh meh-z, ziu cün-w̆æn tao Kyüô-li-li di-fông kyʽi; <sup>23</sup> deng-lôh ih-go zing-li, kyiao-leh Nô-sah-leh: hao s-teh keh-sing sin-cü-nying kông-ko-liao shih-wô yiu yiao-nyiæn, z-ka wô, “Nying-kô we tsʽing-hwu Gyi z Nô-sah-leh nying.”

<sup>19</sup> <u>希律</u>死仔<sup>\[1\]</sup>，有主個天使來<u>埃及</u>地方夢裏向現出，等<u>約瑟</u>話：<sup>20</sup> 「爬起，帶勒小娃等其阿孃，到<u>以色列</u>地方去。因爲要謀害小娃性命主顧已經死了。」<sup>21</sup> <u>約瑟</u>就爬起，帶勒小娃等其阿孃到<u>以色列</u>地方來了。<sup>22</sup> 聽聞<u>亞基老</u>接其阿爹<u>希律</u>個位，做<u>猶太</u>國個王，弗敢到箇頭去。夢裏向又得着默示，就轉彎到<u>加利利</u>地方去。<sup>23</sup> 庉落一個城裏，叫勒<u>拿撒勒</u>。好使得箇星先知人講過了說話有效驗，是介話：「人家會稱呼其是<u>拿撒勒</u>人。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao sæn nyin*. 比大概謳「<u>耶穌</u>降生箇年」早三年。（原註）</sup>

---

### Mt. III.

Keh-go z-ʽeo ʽAng-si-li-go Iah-ʽen tao Yiu-tʽa koh-go kwʽông-iæ di-fông læ djün kyiao, z-ka wô, <sup>2</sup> “Ng-lah hao we-sing-cün-i; ing-we tʽin-koh gying-long-læ-de.” <sup>3</sup> Sin-cü Yi-sæ-üô sô wô, “Kwʽông-iæ di-fông yiu nying-go sing-hyiang læ-kæn eo, z-ka wô, ‘Ng-lah hao kyʽi be-bæn Cü-go lu, pʽu-dzih Gyi-go ka-dao,’” \[Y. 4O. 3.\] keh ziu-z gyi. <sup>4</sup> Keh Iah-ʽen cʽün-go i-zông z loh-do mao; kyi-go kyiao-sing-ta z bi-go; kyʽüoh-zih z wông-djong teng yia mih-dông.

箇個時候行洗礼個<u>約翰</u>到<u>猶太</u>國個曠野地方來傳教，是介話：<sup>2</sup> 「爾拉好回心轉意，因爲天國近攏來了。」<sup>3</sup> 先知<u>以賽亞</u>所話：「曠野地方有人個聲響來間謳，是介話：『爾拉好去備辦主個路，鋪直其個街道，』」\[Y. 4O. 3.\] 箇就是其。<sup>4</sup> 箇<u>約翰</u>穿個衣裳是駱駝毛，繫個繳身帶是皮個，喫食是蝗蟲等野蜜糖。

<sup>5</sup> Keh-go z-ʽeo Yiæ-lu-sah-leng, teng ʽen Yiu-tʽa di-fông, wa-yiu long-tsong deng læ Iah-dæn ʽo pin-yin go nying, tu tseo-cʽih tao gyi u-sen læ; <sup>6</sup> tsiao-jing zi-go ze-kyʽin, læ Iah-dæn ʽo ziu Iah-ʽen-go si-li.

<sup>5</sup> 箇個時候<u>耶路撒冷</u>，等咸<u>猶太</u>地方，還有攏總庉來<u>約但</u>河邊沿個人，都走出到其烏碎來，<sup>6</sup> 招認自個罪愆，來<u>約但</u>河受<u>約翰</u>個洗禮。

<sup>7</sup> *Iah-ʽen* kʽen-kyin hyü-to Fah-li-sæ nying teng Sah-tʽu-kæ nying læ ziu gyi-go si-li, teng gyi-lah wô, “Doh-dzô-go cong-tông! jü ts-ying ng-lah to-bi tsiang-læ-go ô-wông? <sup>8</sup> Ka-ni, hao kyih we-sing-cün-i cü-kwu kæ kyih go ko-ts. <sup>9</sup> Yia hao-vong zi læ-tih wô, “Üô-pah-lah-hen z ah-lah-go tsu-tsong: ngô wô hyiang ng-lah dao, Ziu-z keh-sing zah-deo, Jing-ming yia neng-keo s-teh gyi we tso Üô-pah-lah-hen-go ts-seng. <sup>10</sup> Tsæ-wô, fu-deo yi-kying en-leh jü keng-deo: væn-pah feh kyih hao ko-ts go jü, pih iao tsôh-tao tiu-leh ho-li. <sup>11</sup> Ngô z yüong shü teng ng-lah ʽang we-sing-cün-i-go si-li: dæn-z ʽeo-jü ngô læ-go Cü-kwu, Gyi-go neng-ken do-jü ngô, ziu-z teng Gyi do ʽa ngô yia kyʽin hao; Gyi we yüong Sing-Ling teng ho, ʽang si-li peh ng-lah. <sup>12</sup> Gyi siu-li yiu feng-kyi do-tih, we yiang ken-zing Gyi sa-dziang-li-go koh; Gyi-go koh we siu-tsing tsʽông-li, kʽông-nyiæn yüong feh we u go ho siao-diao.”

<sup>7</sup> <u>約翰</u>看見許多<u>法利賽</u>人等<u>撒土該</u>人來受其個洗禮，等其拉話：「毒蛇個種黨！誰指引爾拉躲避將來個啞喤？<sup>8</sup> 介呢，好結回心轉意主顧該結個果子。<sup>9</sup> 也好甮自來的話：『<u>亞伯拉罕</u>是阿拉個祖宗。』我話向爾拉道，就是箇星石頭，神明也能夠使得其會做<u>亞伯拉罕</u>個子孫。<sup>10</sup> 再話，斧頭已經安勒樹根頭。凡百弗結好果子個樹，必要斫倒丟勒火裏。<sup>11</sup> 我是用水等爾拉行回心轉意個洗禮。但是後如我來個主顧，其個能幹大如我，就是等其馱鞋我也欠好。其會用聖靈等火，行洗禮撥爾拉。<sup>12</sup> 其手裏有糞箕馱的，會揚乾淨其曬場裏個穀，其個穀會收進倉裏，糠驗用弗會熓個火燒掉。」

<sup>13</sup> <sup>\[1\]</sup>KEH-GO z-ʽeo Yiæ-su dzong Kyüô-li-li tseo tao Iah-dæn ʽo, tao Iah-ʽen-go u-sen, iao ziu gyi si-li. <sup>14</sup> Iah-ʽen tsih-ih iao tʽe-dz, wô, “Ngô ing-kæ ziu Ng-go si-li, Ng fæn-cün tao ngô u-sen læ ma?” <sup>15</sup> Yiæ-su we-teh gyi wô, “Næn-kæn tsʽia ing-hyü z-de; ing-we ih-tsʽih-go kong-yi ah-lah tu kæ z-ka tso-dzing.” Keh-tsao gyi ing-hyü-de.

<sup>13</sup> 箇個時候<sup>\[1\]</sup><u>耶穌</u>從<u>加利利</u>走到<u>約但</u>河，到<u>約翰</u>個烏碎，要受其洗禮。<sup>14</sup> <u>約翰</u>執一要推辭，話：「我應該受爾個洗禮，爾反轉到我烏碎來嗎？」<sup>15</sup> <u>耶穌</u>回答其話：「難間且應許是了，因爲一切個公義阿拉都該是介做成。」箇遭其應許了。

<sup>\[1\] Y. ʽE. 27. 耶（穌）後（頭）27（年）。（原註）</sup>

<sup>16</sup> Yiæ-su si-li ziu-ko-ts, ziu dzong shü-go u-dông ka tseo-zông-læ: tʽin kʽæ-kʽæ peh Gyi, ziu kʽen-kyin Jing-ming-go Ling ziang ih-tsah beh-keh ka kông-lôh-læ, deng læ Gyi zông-deo: <sup>17</sup> wa-yiu dzong tʽin-li yiu sing-hyiang, z-ka wô, “Keh z Ngô tsʽing-æ-go Ng-ts, Ngô ting teh-i-go.”

<sup>16</sup> <u>耶穌</u>洗禮受過仔，就從水個烏蕩介走上來。天開開撥其，就看見神明個靈像一隻鵓鴿介降落來，庉來其上頭。<sup>17</sup> 還有從天裏有聲響，是介話：「箇是我親愛個兒子，我頂得意個。」

---

### Mt. IV.

Keh-tsao Yiæ-su be Sing-Ling ling tao kwʽông-iæ di-fông, hao peh mo-kwe s-s Gyi kʽen. <sup>2</sup> Gyi s-jih nyih-yia kying-zih, ʽeo-deo du-kyi-de. <sup>3</sup> Keh s-s-go cü-kwu tseo-long, teng Gyi wô, “Ng ziah z Jing-ming-go Ng-ts, hao eo keh-sing zah-deo pin tso kyʽüoh-zih.” <sup>4</sup> Yiæ-su we-teh *gyi*, wô, “*Shü-li* yiu sia-tih, ‘Nying feh tæn-tsih kʽao-djôh kyʽüoh-zih we weh; z iao kʽao-djôh Jing-ming-go kʽeo-li kông-cʽih-læ kyü-tang-kyü shih-wô.’ \[Sm. 8. 3.\]”

箇遭<u>耶穌</u>被聖靈領到曠野地方，好撥魔鬼試試其看。<sup>2</sup> 其四十日夜禁食，後頭肚飢了。<sup>3</sup> 箇試試個主顧走攏，等其話：「爾若是神明個兒子，好謳箇星石頭變做喫食。」<sup>4</sup> <u>耶穌</u>回答其，話：「書裏有寫的：『人弗單只靠着喫食會活，是要靠着神明個口裏講出來句打句說話。』\[Sm. 8. 3.\]」

<sup>5</sup> Keh-tsao mo-kwe ta Gyi tao sing-dzing li-hyiang, peh Gyi lih læ sing-din-go oh-nao-tsin, <sup>6</sup> teng Gyi wô, “Ng ziah z Jing-ming-go Ng-ts, hao tʽiao-lôh-kyʽi, ing-we Shü-li yiu sia-tih, ‘Gyi we feng-fu Gyi-go tʽin-s kwu-djôh Ng; gyi-lah siu we læ tông Ng, sæn-leh Ng-go kyiah bang-djôh zah-deo.’\[S. 91. 11, 12.\]” <sup>7</sup> Yiæ-su teng gyi wô, “*Shü-li* wa-yiu sia-tih, “Ng m-nao s-s Cü ng-go Jing-ming kʽen.’ \[Sm. 6. 16.\]”

<sup>5</sup> 箇遭魔鬼帶其到聖城裏向，撥其立來聖殿個屋腦尖，<sup>6</sup> 等其話：「爾若是神明個兒子，好跳落去，因爲書裏有寫的：『其會吩咐其個天使顧着爾，其拉手會來擋爾，省勒爾個腳碰着石頭。』」<sup>7</sup> <u>耶穌</u>等其話：「書裏還有寫的：『爾嘸得好試試主爾個神明看。』」

<sup>8</sup> Mo-kwe tsæ ta Gyi tao ih-zo ting kao sæn-teng, pô tʽin-ʽô væn-koh teng gyi-lah-go yüong-wô peh Gyi kʽen, <sup>9</sup> ziu teng Gyi wô, “Ng ziah pʽoh-tao pa ngô, keh-sing long-tsong ngô we s-peh Ng.” <sup>10</sup> Keh-tsao Yiæ-su teng gyi wô, “<sup>\[1\]</sup>Sah-dæn, tseo-ko: ing-we *Shü-li* yiu sia-tih, “Tông-kæ pa Cü ng-go Jing-ming, doh-meng voh-z Gyi.” \[Sm. 6. 13.\]” <sup>11</sup> Keh-tsao mo-kwe li-kʽæ Yiæ-su, kyʽi-de; ziu yiu tʽin-s læ voh-z Gyi.

<sup>8</sup> 魔鬼再帶其到一座頂高山頂，把天下萬國等其拉個榮華撥其看，<sup>9</sup> 就等其話：「爾若撲倒拜我，箇星攏總我會賜撥爾。」<sup>10</sup> 箇遭<u>耶穌</u>等其話：「<u>撒但</u><sup>\[1\]</sup>，走過。因爲書裏有寫的：『當該拜主爾個神明，獨門服侍其。』」<sup>11</sup> 箇遭魔鬼離開<u>耶穌</u>，去了，就有天使來服侍其。

<sup>\[1\] *Ziu-z* Mo-kwe. 就是魔鬼。（原註）</sup>

<sup>12</sup> YIÆ-SU tʽing-meng Iah-ʽen <sup>\[1\]</sup>kyʽih-lôh *lao-kæn*, ziu kyü tao Kyüô-li-li kyʽi: <sup>13</sup> li-kʽæ-ts Nô-sah-leh, kyʽi deng læ <sup>\[2\]</sup>hæ pin-yin-go Kyüô-pah-nong, ziu-z læ Si-pu-leng teng Neh-da-li-go di-ka: <sup>14</sup> s-teh sin-cü Yi-sæ-üô kông-ko-liao shih-wô yiu yiao-nyiæn, z-ka wô, <sup>15</sup> “Si-pu-leng teng Neh-da-li di-fông, læ Iah-dæn ʽo nga-deo, hæ pin-yin u-sen, ziu-z deng bih-koh-nying go Kyüô-li-li, <sup>16</sup> heh-en u-sen deng-tih-go pah-sing yiu do-do liang-kwông kʽen-kyin; ziang ing-s ka tsô-en di-fông djü-tih-go cü-kwu, yiu kwông cʽih-kyʽi tsiao-djôh gyi-lah.” \[Y. 9. 1, 2.\]

<sup>12</sup> <u>耶穌</u>聽聞<u>約翰</u>挈落牢監<sup>\[1\]</sup>，就歸到<u>加利利</u>去。<sup>13</sup> 離開仔<u>拿撒勒</u>，去庉來海邊沿個<u>迦百農</u><sup>\[2\]</sup>，就是來<u>西布倫</u>等<u>納大利</u>個地界。<sup>14</sup> 使得先知<u>以賽亞</u>講過了說話有效驗，是介話：<sup>15</sup> 「<u>西布倫</u>等<u>納大利</u>地方，來<u>約但</u>河外頭，海邊沿烏碎，就是庉別國人個<u>加利利</u>，<sup>16</sup> 黑暗烏碎庉的個百姓有大大亮光看見，像陰司介遮暗地方住的個主顧，有光出去照着其拉。」\[Y. 9. 1, 2.\]

<sup>\[1\] Y. ʽE. 30. 耶（穌）後（頭）30（年）。</sup>

<sup>\[2\] Y. ʽE. 31. 耶（穌）後（頭）31（年）。</sup>

<sup>17</sup> Dzong-tsʽ-yi-ʽeo Yiæ-su kyʽi djün kyiao, z-ka wô, “Ng-lah kæ we-sing-cün-i; ing-we tʽin-koh gying-long-læ-de.”

<sup>17</sup> 從此以後<u>耶穌</u>去傳教，是介話：「爾拉該回心轉意，因爲天國近攏來了。」

<sup>18</sup> Yiæ-su læ Kyüô-li-li hæ pin-yin læ-kæn tseo, kʽen-kyin liang hyüong-di, ziu-z Si-meng kyiao-leh Pe-teh, teng gyi hyüong-di En-teh-lih, hæ-li læ-kæn ʽô mông, ing-we z kʽô-ng-go; <sup>19</sup> ziu teng gyi-lah wô, “Keng-leh Ngô læ, Ngô we peh ng-lah kyʽi kʽô nying.” <sup>20</sup> Gyi-lah lih-kʽeh kyʽi-diao mông, keng-leh Gyi kyʽi-de. <sup>21</sup> *Yiæ-su* yi tseo-ko-kyʽi, kʽen-kyin wa-yiu liang hyüong-di, ziu-z Si-pi-tʽa-go *ng-ts* Yüô-kôh teng gyi hyüong-di Iah-ʽen, teng ah-tia Si-pi-tʽa dô-kô læ jün-li, læ-kæn pu mông; ziu eo gyi-lah. <sup>23</sup> Gyi-lah lih-kʽeh li-kʽæ jün teng ah-tia, keng-leh Gyi kyʽi-de.

<sup>18</sup> <u>耶穌</u>來<u>加利利</u>海邊沿來間走，看見兩兄弟，就是<u>西門</u>叫勒<u>彼得</u>，等其兄弟<u>安得烈</u>，海裏來間下網，因爲是抲魚個，<sup>19</sup> 就等其拉話：「跟勒我來，我會撥爾拉去抲人。」<sup>20</sup> 其拉立刻棄掉網，跟勒其去了。<sup>21</sup> <u>耶穌</u>又走過去，看見還有兩兄弟，就是<u>西庇太</u>個兒子<u>雅各</u>等其兄弟<u>約翰</u>，等阿爹<u>西庇太</u>大家來船裏，來間補網，就謳其拉。<sup>23</sup> 其拉立刻離開船等阿爹，跟勒其去了。

<sup>23</sup> YIÆ-SU tseo-pin tʽong Kyüô-li-li di-fông, læ gyi-lah jü-we-dông-li kông dao-li, yi pô *tʽin*-koh-go foh-ing djün-kʽæ, wa-yiu i pah-sing-lah yiang-yiang bing-tʽong, yiang-yiang tsing-ʽeo. <sup>24</sup> Gyi-go ming-sing læ tʽong Jü-li-üô di-fông tu yiang-kʽæ-de. Væn-pah yiu-bing-go, feh-leng soh-go bing-tsing soh-go tʽong-kwʽu, wa-yiu jih-mo-go, cʽü-tin-go, fong-tʽæn-go keh-sing, tu ta gyi-lah tao Yiæ-su u-dông; *Yiæ-su* ziu teng gyi i-hao-de. <sup>25</sup> Dzong Kyüô-li-li, Di-kyüô-po-li, Yiæ-lu-sah-leng, Yiu-tʽa, teng Iah-dæn ʽo-nga, keh-sing di-fông, tu yiu deh-ma-dziao nying læ keng-djôh Gyi.

<sup>23</sup> <u>耶穌</u>走遍統<u>加利利</u>地方，來其拉聚會堂裏講道理，又把天國個福音傳開，還有醫百姓拉樣樣病痛，樣樣症候。<sup>24</sup> 其個名聲來統<u>敘利亞</u>地方都揚開了。凡百有病個，弗論啥個病症啥個痛苦，還有入魔個、癡癲個、風癱個箇星，都帶其拉到<u>耶穌</u>烏蕩，<u>耶穌</u>就等其醫好了。<sup>25</sup> 從<u>加利利</u>、<u>第加波利</u>、<u>耶路撒冷</u>、<u>猶太</u>，等<u>約但</u>河外，箇星地方，都有特買潮人來跟着其。

---

### Mt. V.

*Yiæ-su* kʽen-kyin keh-do-dziao nying, tseo-zông sæn-teng: Gyi zo-lôh-ts, meng-du tseo-long-læ. <sup>2</sup> *Yiæ-su* kʽæ kʽeo kao-hyüing gyi-lah, z-ka wô:——

<u>耶穌</u>看見箇大潮人，走上山頂。其坐落仔，門徒走攏來。<sup>2</sup> <u>耶穌</u>開口教訓其拉，是介話：——

<sup>3</sup> “KEH-SING sing li-hyiang gyüong-go yiu foh-kyʽi; ing-we tʽin-koh z gyi-lah-go.

<sup>3</sup> 「箇星心裏向窮個有福氣，因爲天國是其拉個。

<sup>4</sup> “Keh-sing pe-shông-go yiu foh-kyʽi; ing-we gyi-lah we teh-djôh en-w̆e.

<sup>4</sup> 「箇星悲傷個有福氣，因爲其拉會得着安慰。

<sup>5</sup> “Keh-sing w̆eng-ziu-go yiu foh-kyʽi; ing-we gyi-lah we teh-djôh di-tʽu tso tsʽæn-nyih.

<sup>5</sup> 「箇星溫柔個有福氣，因爲其拉會得着地土做產業。

<sup>6</sup> “Keh-sing ziang du-kyi kʽeo-kʽeh ka kyʽi-mo kong-yi, yiu foh-kyʽi; ing-we gyi-lah we teh-djôh i-sing-mun-tsoh.

<sup>6</sup> 「箇星像肚飢口渴介去慕公義，有福氣，因爲其拉會得着依心滿足。

<sup>7</sup> “Keh-sing yiu æ-lin-sing go yiu foh-kyʽi; ing-we gyi-lah we teh-djôh æ-lin.

<sup>7</sup> 「箇星有哀憐心個有福氣，因爲其拉會得着哀憐。

<sup>8</sup> “Keh-sing sing-li tsʽing-kyih-go yiu foh-kyʽi; ing-we gyi-lah we kʽen-kyin Jing-ming.

<sup>8</sup> 「箇星心裏清潔個有福氣，因爲其拉會看見神明。

<sup>9</sup> “Keh-sing kyʽün nying-kô ʽo-moh go yiu foh-kyʽi; ing-we gyi-lah we tsʽing-hwu z Jing-ming-go ng-nô.

<sup>9</sup> 「箇星勸人家和睦個有福氣，因爲其拉會稱呼是神明個兒囡。

<sup>10</sup> “We-leh kong-yi-go yün-kwu peh nying-kô pih-næn go, yiu foh-kyʽi; ing-we tʽin-koh z gyi-lah-go.

<sup>10</sup> 「爲了公義個緣故撥人家逼難個，有福氣，因爲天國是其拉個。

<sup>11</sup> “Ziah yiu nying-kô we-leh Ngô-go yün-kwu zôh-mô *ng-lah*, pih-næn ng-lah, yüong yiang-yiang ôh shih-wô hwông-wô ng-lah, ng-lah tao yiu foh-kyʽi. <sup>12</sup> Hao hwun-hyi kwʽa-weh; ing-we læ tʽin-zông ng-lah-go pao-ing do-leh-kying: ing-we pi ng-lah zin-deo keh-sing sin-cü-nying, nying-kô yia z-ka pih-næn gyi.

<sup>11</sup> 「若有人家爲了我個緣故𧮙罵爾拉，逼難爾拉，用樣樣惡說話謊話爾拉，爾拉倒有福氣。<sup>12</sup> 好歡喜快活，因爲來天上爾拉個報應大勒緊，因爲比爾拉前頭箇星先知人，人家也是介逼難其。

<sup>18</sup> “NG-LAH z tʽin-ʽô-go yin. Yin ziah shih-diao gyi ʽæn-go mi-dao, wa-yiu soh-si hao long gyi ʽæn ni? ʽEo-deo z yiang-yiang m-yüong, tsih hao tao-leh nga-deo, peh nying-kô dah-diao.

<sup>18</sup> 「爾拉是天下個鹽。鹽若失掉其鹹個味道，還有啥西好弄其鹹呢？後頭是樣樣嘸用，只好倒勒外頭，撥人家踏掉。

<sup>14</sup> “Ng-lah z shü-kæn-zông-go liang-kwông. Ih-zo dzing-ts kyin læ sæn-teng, tsæ-ve kʽen-feh-kyin-go. <sup>15</sup> Nying-kô tsæ-ve tin teng-tsæn fông-leh teo-dong-ʽô, tsong z *fông-leh* teng-dæ-zông go, ziu tsiao-djôh ʽo-kô li-hyiang nying. <sup>16</sup> Ng-lah-go liang-kwông yia z-ka kæ tsiao læ nying-kô min-zin; s-teh gyi-lah kʽen-kyin ng-go hao ʽang-we, ziu we tsæn-me ng-lah tʽin-zông-go Ah-tia.

<sup>14</sup> 「爾拉是世間上個亮光。一座城子建來山頂，再𣍐看弗見個。<sup>15</sup> 人家再𣍐點燈盞放勒斗桶下，總是放勒燈檯上個，就照着和家裏向人。<sup>16</sup> 爾拉個亮光也是介該照來人家面前，使得其拉看見爾個好行爲，就會讚美爾拉天上個阿爹。

<sup>17</sup> “M-nao tsʽeng Ngô læ, z iao hwe-diao lih-fah teng sin-cü-nying *shih-wô*; Ngô læ, feh-z iao hwe-diao gyi, z iao wun-djün gyi. <sup>18</sup> Ngô tsing wô hyiang ng-lah dao, Keh-go lih-fah, yiang-yiang wa feh-zing yiu yiao-nyiæn de, ziu-z ih-tin ih-wah, ih-dzih tao tʽin-di fi-diao-go z-ʽeo, tu feh we fi-diao-go. <sup>19</sup> Keh-sing lih-li ziu-z ih-diao ting siao-go, ziah yiu nying we-be gyi, wa iao kao bih-nying kyʽi we-be, keh-go nying læ tʽin-koh-li iao sön gyi z ting siao-go. Ziah yiu nying i-dzong gyi, wa we kao bih-nying *kyʽi* *i-dzong*, keh-go nying læ tʽin-koh-li iao sön gyi z do-go. <sup>20</sup> Ngô wô hyiang ng-lah dao, Ng-lah-go kong-yi ziah feh ko-jü doh-shü-nying teng Fah-li-sæ nying-go *kong-yi*, ng-lah tön feh neng-keo tseo-tsing tʽin-koh-li kyʽi.

<sup>17</sup> 「嘸得好忖我來，是要毀掉律法等先知人說話。我來，弗是要毀掉其，是要完全其。<sup>18</sup> 我真話向爾拉道，箇個律法，樣樣還弗曾有效驗了，就是一點一劃，一直到天地廢掉個時候，都弗會廢掉個。<sup>19</sup> 箇星律例就是一條頂小個，若有人違背其，還要教別人去違背，箇個人來天國裏要算其是頂小個。若有人依從其，還會教別人去依從，箇個人來天國裏要算其是大個。<sup>20</sup> 我話向爾拉道，爾拉個公義若弗過如讀書人等<u>法利賽</u>人個公義，爾拉斷弗能夠走進天國裏去。

<sup>21</sup> “Ng-lah tʽing-meng <sup>\[1\]</sup>kwu-z-tsin nying yiu ka wô, ‘M-nao sah nying; væn-pah sah-nying-go, pih iao ding-ze.’ <sup>22</sup> Ngô wô hyiang ng dao, Væn-pah vu-yün-vu-kwu ô-wông gyi hyüong-di cü-kwu, pih iao ding-ze: ziah yiu nying wô gyi hyüong-di, <sup>\[2\]</sup>Lah-kyüô, kwun-fu pih iao ding-ze: ziah yiu nying wô hyüong-di, <sup>\[3\]</sup>Mo-li, pih iao ding di-nyüoh-li-go ho siao. <sup>23</sup> Keh-lah ng ta li-veh tao tsi-dæn-zin, læ keh-deo ziah kyi-teh hyüong-di teng ng yiu soh-go ün-ʽeng, <sup>24</sup> ng-go li-veh læ tsi-dæn-zin fông-kæn-ts, sin kyʽi teng hyüong-di siang-ʽo, ʽeo-deo læ hyin li-veh. <sup>25</sup> Ng teng te-deo wa dô-kô læ lu-zông, yüong kwʽa-kwʽa teng gyi kông-ʽo; kʽong-pʽô te-deo song ng peh kwun-fu, kwun-fu kao-fu peh tsʽa-nying, ziu kyʽih ng lôh lao-kæn-li. <sup>26</sup> Ngô tsing wô hyiang ng dao, Ziah yiu ih-go dong-din wa m-neh wæn-wun, ng tsong feh neng-keo lao-kæn-li tseo-cʽih-læ.

<sup>21</sup> 「爾拉聽聞古時節<sup>\[1\]</sup>人有介話：『嘸得好殺人，凡百殺人個，必要定罪。』<sup>22</sup> 我話向爾道，凡百無緣無故啞喤其兄弟主顧，必要定罪。若有人話其兄弟，<u>拉加</u><sup>\[2\]</sup>，官府必要定罪。若有人話兄弟，<u>魔利</u><sup>\[3\]</sup>，必要定地獄裏個火燒。<sup>23</sup> 箇拉爾帶禮物到祭壇前，來箇頭若記得兄弟等爾有啥個冤恨，<sup>24</sup> 爾個禮物來祭壇前放間仔，先去等兄弟相和，後頭來獻禮物。<sup>25</sup> 爾等對頭還大家來路上，用快快等其講和，恐怕對頭送爾撥官府，官府交付撥差人，就挈爾落牢監裏。<sup>26</sup> 我真話向爾道，若有一個銅鈿還嘸得還完，爾總弗能夠牢監裏走出來。

<sup>\[1\] *ʽÔh tsia wô*, уiu kông peh kwu-z-tsin nying tʽing, z-ka wô. 或者話，有講撥古時節人聽是介話。（原註）</sup>

<sup>\[2\] \[3\] Lah-kyüô, *teng* Mo-li, *ziu-z Yiu-tʽa nying zôh-mô shih-wô*. <u>拉加</u>等<u>魔利</u>，就是<u>猶太</u>人𧮙罵說話。（原註）</sup>

<sup>27</sup> “Ng-lah tʽing-meng kwu-z-tsin nying yiu ka wô, ‘M-nao kæn-ying.’ <sup>28</sup> Ngô wô hyiang ng dao, Væn-pah kʽen-kyin nyü-nying kyʽi ying-sing go cü-kwu, sing-li z yi-kying kæn-ying gyi ko-de. <sup>29</sup> Ng-go jing-tsah ngæn-tsing ziah-z ta-li ng væn-ze, hao l̆eo-cʽih, tiu-diao-ts: neng-s pah-tʽi li-hyiang kyʽüih ih-yiang, feh iao weng-sing tiu-lôh di-nyüoh-li kyʽi. <sup>30</sup> Ng jing-tsah siu ziah-z ta-li ng væn-ze, hao tsæn-lôh, tiu-diao-ts: neng-s pah-tʽi li-hyiang kyʽüih ih-yiang, feh iao weng-sing tiu-lôh di-nyüoh-li kyʽi.

<sup>27</sup> 「爾拉聽聞古時節人有介話：『嘸得好姦淫。』<sup>28</sup> 我話向爾道，凡百看見女人起淫心個主顧，心裏是已經姦淫其過了。<sup>29</sup> 爾個順隻眼睛若是帶累爾犯罪，好𠞭出，丟掉仔。能使百體裏向缺一樣，弗要渾身丟落地獄裏去。<sup>30</sup> 爾順隻手若是帶累爾犯罪，好斬落，丟掉仔。能使百體裏向缺一樣，弗要渾身丟落地獄裏去。

<sup>31</sup> “Yi yiu ka wô, ‘Ziah yiu nying iao li-diao lao-nyüing, ing-kæ sia li-shü peh gyi.” <sup>32</sup> Ngô wô hyiang ng dao, Ziah yiu nying, feh-z we-leh tso w̆a-nying go yün-kwu, li-diao lao-nyüing, z ʽæ gyi kyʽi tso kæn-ying: ziah yiu nying kyʽi cʽü li-diao-go *lao-nyüing*, yia z tso kæn-ying.

<sup>31</sup> 「又有介話：『若有人要離掉老𡢿，應該寫離書撥其。』<sup>32</sup> 我話向爾道，若有人，弗是爲了做壞人個緣故，離掉老𡢿，是害其去做姦淫。若有人去娶離掉個老𡢿，也是做姦淫。

<sup>33</sup> “Ng-lah wa-yiu tʽing-meng kwu-z-tsin nying yiu ka wô, ‘M-nao we-be vah-tsiu-go shih-wô; ng hyü-nyün peh Cü, tsong iao wæn-go.’ <sup>34</sup> Ngô wô hyiang ng dao, Ih-ngæn m-nao vah-tsiu. Yia m-nao pô tʽin *vah-tsiu*, ing-we *tʽin* z Jing-ming-go zo-we. <sup>35</sup> Yia m-nao pô di *vah-tsiu*, ing-we *di* z Gyi-go dah-kyiah-teng. Yia m-nao tin-tin Yiæ-lu-sah-leng *vah-tsiu*, ing-we *Yiæ-lu-sah-leng* z keh-we do-do Wông-ti-go kying-dzing. <sup>36</sup> Yia m-nao pô zi-go deo vah-tsiu, ing-we ziu-z ih-keng deo-fah peh gyi bah, peh gyi heh, ng tu tso-feh-læ. <sup>37</sup> Dæn-z ng-lah-go shih-wô kæ ka kông, Z, *wô* z; feh-z, *wô* feh-z: ziah yiu kô-tsʽeo, z dzong ôh-go i-s ka læ.

<sup>33</sup> 「爾拉還有聽聞古時節人有介話：『嘸得好違背罰咒個說話，爾許願撥主，總要還個。』<sup>34</sup> 我話向爾道，一眼嘸得好罰咒。也嘸得好把天罰咒，因爲天是神明個座位。<sup>35</sup> 也嘸得好把地罰咒，因爲地是其個踏腳凳。也嘸得好點點<u>耶路撒冷</u>罰咒，因爲<u>耶路撒冷</u>是箇位大大皇帝個京城。<sup>36</sup> 也嘸得好把自個頭罰咒，因爲就是一根頭髮撥其白，撥其黑，爾都做弗來。<sup>37</sup> 但是爾拉個說話該介講，是，話是；弗是，話弗是。若有加湊，是從惡個意思介來。

<sup>38</sup> “Ng-lah tʽing-meng yiu ka wô, ‘Ngæn-tsing ti-wæn ngæn-tsing, ngô-tsʽ ti-wæn ngô-tsʽ.’ <sup>39</sup> Ngô wô hyiang ng dao, M-nao kyʽi ti-dih ôh-*nying*: ziah yiu nying kwah ng jing-siu-pin pô-công, tsia-siu-pin yia hao nyin-cün peh gyi *kwah*. <sup>40</sup> Ziah yiu nying iao ng-go pu-sæn tang-tsiang teng ng kyʽüoh kwun-s, lin bao-ts yia hao peh gyi do-kyʽi. <sup>41</sup> Ziah yiu nying ngang-iao ng tseo ih-li lu; yia hao teng gyi tseo liang li. <sup>42</sup> Tʽao ng go cü-kwu, hao peh gyi; iao tsia ng go cü-kwu, m-nao we-foh gyi.

<sup>38</sup> 「爾拉聽聞有介話：『眼睛抵還眼睛，牙齒抵還牙齒。』<sup>39</sup> 我話向爾道，嘸得好去抵敵惡人。若有人刮爾順手邊巴掌，借手邊也好扭轉撥其刮。<sup>40</sup> 若有人要爾個布衫打賬等爾喫官司，連袍子也好撥其馱去。<sup>41</sup> 若有人硬要爾走一里路，也好等其走兩里。<sup>42</sup> 討爾個主顧，好撥其；要借爾個主顧，嘸得好回覆其。

<sup>43</sup> “Ng-lah tʽing-meng yiu ka wô, ‘Ng-go ling-sô-kô hao æ-sih gyi; ng-go ün-kô hao u-su gyi.’ <sup>44</sup> Ngô wô hyiang ng dao, Ng-go ün-kô yüong æ-sih gyi; tsiu-mô ng-lah cü-kwu, yüong coh-foh gyi; u-su ng-lah cü-kwu, yüong tao gyi hao; long-song ng pih-næn ng go cü-kwu, yüong tʽi gyi tao-kao. <sup>45</sup> Z-ka ni, hao tso ng-lah Tʽin-Vu-go ng-nô; ing-we w̆a-nying teng hao-nying, Gyi tu s-teh Gyi-go nyih-deo cʽih-kyʽi tsiao-djôh gyi; wa-yiu tsing-dzih nying teng feh tsing-dzih nying, tu kông-lôh yü peh gyi. <sup>46</sup> Ng-lah ziah kyʽi æ-sih æ-sih ng-lah go cü-kwu, yiu soh-go pao-ing ni? Ziu-z keh-sing siu-zin-liang-go, gyi-lah zi næn-dao feh yia z-ka tso ma? <sup>47</sup> Ziah-z tæn tsiao-tsih zi-go hyüong-di, ka tso yiu soh-go kah-nga hao ni? Ziu-z keh-sing siu-zin-liang-go, gyi-lah næn-dao feh yia z-ka tso ma? <sup>48</sup> Keh-lah ng-lah tso-nying kæ djün-be, ziang ng-lah Tʽin-Vu ka djün-be.

<sup>43</sup> 「爾拉聽聞有介話：『爾個鄰舍家好愛惜其，爾個冤家好惡愫其。』<sup>44</sup> 我話向爾道，爾個冤家用愛惜其；咒罵爾拉主顧，用祝福其；惡愫爾拉主顧，用到其好；弄送爾逼難爾個主顧，用替其禱告。<sup>45</sup> 是介呢，好做爾拉天父個兒囡。因爲壞人等好人，其都使得其個日頭出去照着其。還有正直人等弗正直人，都降落雨撥其。<sup>46</sup> 爾拉若去愛惜愛惜爾拉個主顧，有啥個報應呢？就是箇星收錢糧個，其拉自難道弗也是介做嗎？<sup>47</sup> 若是單招接自個兄弟，介做有啥個格外好呢？就是箇星收錢糧個，其拉難道弗也是介做嗎？<sup>48</sup> 箇拉爾拉做人該全備，像爾拉天父介全備。

---

### Mt. VI.

“NG-LAH tso hao z-ken, tön m-nao deh-we læ nying-kô min-zin hao peh gyi kʽen: ziah-z ka, ng-lah-go Tʽin-Vu u-sen feh neng-keo teh-djôh pao-ing.

「爾拉做好事幹，斷嘸得好特爲來人家面前好撥其看。若是介，爾拉個天父烏碎弗能夠得着報應。

<sup>2</sup> “Keh-lah ʽang hao-z z-ʽeo, m-nao læ zi-go min-zin cʽü ʽao-deo, ziang keh-sing kô-hao-nying læ jü-we-dông-li teng do-ka-zông læ-kæn tso, deh-we hao peh nying-kô tsʽing-tsæn. Ngô tsing wô hyiang ng dao, Gyi-lah-go pao-ing yi-kying teh-djôh-de. <sup>3</sup> Dæn-z ng-noh ʽang hao-z, jing-tsah siu sô tso-go, m-nao peh tsia-tsah siu teh-cü, <sup>4</sup> s-teh ng-go hao-z we en-dong-dong-go: ka-ni ng-go Ah-tia, lin en-dong-dong *u-dông* tu kʽen-kyin-go, Zi we ming-tông-tông pao ng.

<sup>2</sup> 「箇拉行好事時候，嘸得好來自個面前吹號頭，像箇星假好人來聚會堂裏等大街上來間做，特爲好撥人家稱讚。我真話向爾道，其拉個報應已經得着了。<sup>3</sup> 但是爾儂行好事，順隻手所做個，嘸得好撥借隻手得知，<sup>4</sup> 使得爾個好事會暗洞洞個。介呢爾個阿爹，連暗洞洞烏蕩都看見個，自會明當當報爾。

<sup>5</sup> “Tsæ-wô tao-kao z-ʽeo, m-nao ziang keh-sing kô-hao-nying ka: gyi-lah hwun-hyi læ jü-we-dông-li teng do-ka-zông-go s-tsʽô-lu-kʽeo lih-ts tao-kao, deh-we hao peh nying-kô kʽen. Ngô tsing wô hyiang ng dao, Gyi-lah-go pao-ing yi-kying teh-djôh-de. <sup>6</sup> Dæn-z ng-noh tao-kao z-ʽeo, hao tseo-tsing zi-go mih-feh-dong-fong vông-li, meng kwæn-ts, hao gyiu-gyiu ng-go Ah-tia lin en-dong-dong *u-dông* tu læ-tong-go: ka-ni ng-go Ah-tia, lin en-dong-dong *u-dông* tu kʽen-kyin-go, we ming-tông-tông pao ng.

<sup>5</sup> 「再話禱告時候，嘸得好像箇星假好人介。其拉歡喜來聚會堂裏等大街上個四岔路口立仔禱告，特爲好撥人家看。我真話向爾道，其拉個報應已經得着了。<sup>6</sup> 但是爾儂禱告時候，好走進自個密弗洞風房裏，門關仔，好求求爾個阿爹連暗洞洞烏蕩都來東個。介呢爾個阿爹，連暗洞洞烏蕩都看見個，會明當當報爾。

<sup>7</sup> “Ng-lah tao-kao, m-nao kông-ko yi kông, ziang keh-sing bih-koh-nying ka: ing-we gyi-lah tsʽeng, we-leh shih-wô kông-leh to pih-ding kʽeng tʽing. <sup>8</sup> M-nao ziang gyi ka: ing-we feh-zing tʽao Gyi zin-deo, ng-lah sô iao-go tong-si, ng-go Ah-tia yi-kying hyiao-teh-de. <sup>9</sup> Keh-lah ng-lah kæ z-ka tao-kao:——

<sup>7</sup> 「爾拉禱告，嘸得好講過又講，像箇星別國人介。因爲其拉忖，爲了說話講勒多必定肯聽。<sup>8</sup> 嘸得好像其介。因爲弗曾討其前頭，爾拉所要個東西，爾個阿爹已經曉得了。<sup>9</sup> 箇拉爾拉該是介禱告：——

“Ah-lah Ah-tia læ tʽin-zông-go, dæn-nyün *long-tsong* tseng-kying Ng-go ming-deo: <sup>10</sup> dæn-nyün Ng-go koh we læ: dæn-nyün Ng-go ts-i we tso-dzing, læ di-ʽô ziang læ tʽin-zông ka-go. <sup>11</sup> Iao kyʽüoh go kʽeo-liang kyih-mih s-peh ah-lah. <sup>12</sup> Sô-diao ah-lah ze, ziang ah-lah sô-diao keh-sing teh-ze ah-lah go cü-kwu ka. <sup>13</sup> M-nao peh ah-lah tseo-tsing mi-ʽôh li-hyiang, iao kyiu ah-lah cʽih hyüong-ôh li-hyiang: ing-we koh-veng teng neng-ken teng yüong-wô, tao shü-shü-dæ-dæ tu z Ng-go. Üô-meng.

「阿拉阿爹來天上個，但願攏總尊敬爾個名頭。<sup>10</sup> 但願爾個國會來。但願爾個旨意會做成，來地下像來天上介個。<sup>11</sup> 要喫個口糧今末賜撥阿拉。<sup>12</sup> 赦掉阿拉罪，像阿拉赦掉箇星得罪阿拉個主顧介。<sup>13</sup> 嘸得好撥阿拉走進迷惑裏向，要救阿拉出兇惡裏向。因爲國份等能幹等榮華，到世世代代都是爾個。亞們。

<sup>14</sup> “Ing-we ng-lah ziah sô-diao nying-kô-go ko-shih, ng-lah tʽin-zông-go Ah-tia yia we sô-diao ng-lah-go ko-shih. <sup>15</sup> Ng-lah ziah feh kʽeng sô-diao nying-kô-go ko-shih, ng-lah Ah-tia yia feh kʽeng sô-diao ng-lah-go ko-shih.

<sup>14</sup> 「因爲爾拉若赦掉人家個過失，爾拉天上個阿爹也會赦掉爾拉個過失。<sup>15</sup> 爾拉若弗肯赦掉人家個過失，爾拉阿爹也弗肯赦掉爾拉個過失。

<sup>16</sup> “Wa-yiu kying-zih-go z-ʽeo, m-nao yiu iu-meng-go siang-mao, ziang keh-sing kô-hao-nying ka: ing-we gyi-lah pin-wun min-seh, hao peh nying-kô kʽen-cʽih gyi z læ-tih kying-zih. Ngô tsing wô hyiang ng dao, Gyi-lah pao-ing yi-kying teh-djôh-de. <sup>17</sup> Dæn-z ng-noh kying-zih, hao fu-fu deo, gyiang-gyiang min; <sup>18</sup> feh iao peh nying-kô kʽen-cʽih, tsih iao peh ng lin en-dong-dong *u-dông* tu læ-tong-go Ah-tia hao kʽen-cʽih ng z læ-tih kying-zih: ng-go Ah-tia, lin en-dong-dong *u-dông* tu kʽen-kyin-go, we ming-tông-tông pao ng.

<sup>16</sup> 「還有禁食個時候，嘸得好有憂悶個相貌，像箇星假好人介。因爲其拉變換面色，好撥人家看出其是來的禁食。我真話向爾道，其拉報應已經得着了。<sup>17</sup> 但是爾儂禁食，好㩤㩤頭，滰滰面，<sup>18</sup> 弗要撥人家看出，只要撥爾連暗洞洞烏蕩都來東個阿爹好看出爾是來的禁食。爾個阿爹，連暗洞洞烏蕩都看見個，會明當當報爾。

<sup>19</sup> “NG-LAH m-nao tsih-jü dzæ-veh læ di-zông, z cü-djong cü-diao, fah-siu me-læn, dao-zeh tsʽah dong tʽeo-kyʽi-go u-dông: <sup>20</sup> iao tsih-jü dzæ-veh læ tʽin-zông, z cü-djong ve cü-diao, ve fah-siu me-læn, dao-zeh ve tsʽah dong tʽeo-kyʽi go u-dông. <sup>21</sup> Ing-we ng-lah-go dzæ-veh læ ʽah-li, ng-lah-go sing yia we læ ʽah-li.

<sup>19</sup> 「爾拉嘸得好積聚財物來地上，是蛀蟲蛀掉，發鏽黴爛，盜賊拆洞偷去個烏蕩。<sup>20</sup> 要積聚財物來天上，是蛀蟲𣍐蛀掉，𣍐發鏽黴爛，盜賊𣍐拆洞偷去個烏蕩。<sup>21</sup> 因爲爾拉個財物來何裏，爾拉個心也會來何裏。

<sup>22</sup> Ngæn-tsing z kyi-sing-go teng-tsæn. Ng-go ngæn-tsing ziah hao-go, weng-sing we liang-go. <sup>23</sup> Ng-go ngæn-tsing ziah w̆a-go, weng-sing we en-go. Ng-go kwông ziah-z en-go, keh-go en soh-go yiu ka en ni?

<sup>22</sup> 眼睛是肌身個燈盞。爾個眼睛若好個，渾身會亮個。<sup>23</sup> 爾個眼睛若壞個，渾身會暗個。爾個光若是暗個，箇個暗啥個有介暗呢？

<sup>24</sup> “M-yiu ih-go nying neng-keo voh-z liang-go cü-nying-kô: ʽôh-tsia u-su dông-deo, æ-kying keh-deo; ʽôh-tsia tsʽing-gying dông-deo, kʽen-kyʽing keh-deo. Jing-ming teng dzæ-veh ng feh neng-keo tu voh-z. <sup>25</sup> Keh-lah Ngô wô hyiang ng-lah dao, M-nao we-leh sing-ming zeo-meng, soh-go hao kyʽüoh, soh-go hao hah: yia m-nao we-leh kyi-sing *zeo-meng*, soh-go hao cʽün. Sing-ming soh feh-z pi kyʽüoh-zih wa kwe-djong; kyi-sing *soh* *feh-z* pi cʽün-tsiah *wa* *kwe-djong* ma? <sup>26</sup> Tsʽia kʽen-kʽen keh-sing tʽin-li-go tiao; gyi-lah feh ʽô iang, feh siu-keh, yia feh siu-tsing koh-tsʽông-li, ng-lah-go Tʽin-Vu yia we iang gyi. Ng-lah soh feh-z pi gyi kwe-djong ma? <sup>27</sup> Tsæ-wô ng-lah, ziu-z zeo-meng, jü neng-keo to tso ih-kʽeh nying? <sup>28</sup> Wa-yiu dza-we læ-tih zeo i-cʽün? Hao tsʽeng-tsʽeng keh-sing din-li-go tsông-lông hwô, gyi dza do-kyʽi-læ; gyi yi feh lao-loh, yi feh tso pu: <sup>29</sup> Ngô wô hyiang ng dao, Ziu-z Sô-lo-meng ting üong-go z-ʽeo, gyi-go cʽün-tsiah yia feh gyih-jü ih-tô tsông-lông hwô. <sup>30</sup> Keh-go yia-tsʽao, kyih-mih wa læ-tong, ming-tsiao ziu tiu-leh ho-lu-li, Jing-ming wa we z-ka tsông-pæn gyi; ʽo-hwông ng-lah, siao siang-sing go cü-kwu ma? <sup>31</sup> Keh-lah hao-vong zeo-meng, læ-tih wô, Ah-lah yiu soh-go hao kyʽüoh, soh-go hao hah, soh-go hao cʽün? <sup>32</sup> (keh-sing tu z bih-koh-nying sô tang-sön-go:) ing-we keh-sing ih-tsʽih-go tong-si, ng-lah-go Tʽin-Vu hyiao-teh tu z ng iao yüong-go. <sup>33</sup> Ng-lah sin kyʽi tang-sön Jing-ming-go koh, teng Gyi-go kong-yi; keh-sing ih-tsʽih tu we kô-tsʽeo peh ng. <sup>34</sup> Keh-lah m-nao we-leh ming-tsiao zeo-meng: ming-tsiao we zeo-meng ming-tsiao-go z-ken. Ih-nyih kwun ih-nyih-go lao-kwʽu keo-de.

<sup>24</sup> 「嘸有一個人能夠服侍兩個主人家。或者惡愫蕩頭，愛敬箇頭；或者親近蕩頭，看輕箇頭。神明等財物爾弗能夠都服侍。<sup>25</sup> 箇拉我話向爾拉道，嘸得好爲了性命愁悶，啥個好喫，啥個好喝。也嘸得好爲了肌身愁悶，啥個好穿。性命啥弗是比喫食還貴重，肌身啥弗是比穿着還貴重嗎？<sup>26</sup> 且看看箇星天裏個鳥，其拉弗下秧，弗收割，也弗收進穀倉裏，爾拉個天父也會養其。爾拉啥弗是比其貴重嗎？<sup>27</sup> 再話爾拉，就是愁悶，誰能夠多做一刻人？<sup>28</sup> 還有咋會來的愁衣穿？好忖忖箇星田裏個蟑螂花，其咋大起來。其又弗勞碌，又弗做布。<sup>29</sup> 我話向爾道，就是<u>所羅門</u>頂勇個時候，其個穿着也弗及如一朵蟑螂花。<sup>30</sup> 箇個野草，今末還來東，明朝就丟勒火爐裏，神明還會是介裝扮其，何況爾拉，小相信個主顧嗎？<sup>31</sup> 箇拉好甮愁悶，來的話，阿拉有啥個好喫，啥個好喝，啥個好穿？<sup>32</sup> （箇星都是別國人所打算個。）因爲箇星一切個東西，爾拉個天父曉得都是爾要用個。<sup>33</sup> 爾拉先起打算神明個國，等其個公義。箇星一切都會加湊撥爾。<sup>34</sup> 箇拉嘸得好爲了明朝愁悶，明朝會愁悶明朝個事幹。一日管一日個勞苦夠了。

---

### Mt. VII.

“NG-LAH m-nao pʽi-bing *nying-kô*, *nying-kô* yia ve læ pʽi-bing ng-lah: <sup>2</sup> ing-we ng-lah pʽi-bing *nying-kô* dza-go, pʽi-bing ng-lah yia we dza-go; ng-lah liang peh nying-kô dza-go, liang peh ng-lah yia we dza-go. <sup>3</sup> Ng dza-we kʽen-cʽih hyüong-di ngæn-tsing li-hyiang yiu ih-ngæn hwe-dzing, feh tsʽeng-tao zi-go ngæn-tsing yiu ih-keng tong-liang læ-tih? <sup>4</sup> Ng dza-we hao teng hyüong-di wô, ‘Ng-go ngæn-tsing-li keh ih-ngæn hwe-dzing peh ngô i-cʽih-ts;’ ng-zi-go ngæn-tsing tao yiu ih-keng tong-liang læ-tih? <sup>5</sup> Kô-hao-nying, sin i-cʽih ng-zi ngæn-tsing-li-go tong-liang; ʽeo-deo ng neng-keo kʽen ming-bah, kyʽi i-cʽih hyüong-di ngæn-tsing-li-go hwe-dzing.

「爾拉嘸得好批評人家，人家也𣍐來批評爾拉。<sup>2</sup> 因爲爾拉批評人家咋個，批評爾拉也會咋個。爾拉量撥人家咋個，量撥爾拉也會咋個。<sup>3</sup> 爾咋會看出兄弟眼睛裏向有一眼灰塵，弗忖到自個眼睛有一根棟樑來的？<sup>4</sup> 爾咋會好等兄弟話：『爾個眼睛裏箇一眼灰塵撥我挔出仔。』爾自個眼睛倒有一根棟樑來的？<sup>5</sup> 假好人，先挔出爾自眼睛裏個棟樑，後頭爾能夠看明白，去挔出兄弟眼睛裏個灰塵。

<sup>6</sup> “Tseng-kyʽi-go tong-si m-nao peh wun-kyi; ng-lah-go cü-ts yia m-nao tiu læ nyi-cü min-zin; zông-kʽong-pʽô *nyi-cü* kyiah dah-diao-ts, wa iao nyin-cün læ ngao ng.

<sup>6</sup> 「尊起個東西嘸得好撥黃狗，爾拉個珠子也嘸得好丟來泥豬面前，尚恐怕泥豬腳踏掉仔，還要扭轉來咬爾。

<sup>7</sup> “Ng-lah kyʽi tʽao, tsong we peh ng; kyʽi zing, tsong we zing-djôh; kyʽi tao meng, tsong we kʽæ peh ng. <sup>8</sup> Ing-we væn-pah z tʽao-go cü-kwu, tu teh-djôh; z zing-go cü-kwu, tu zing-djôh; z tao meng go cü-kwu, tu we kʽæ peh gyi. <sup>9</sup> Ng-lah-go cong-nyiang ʽah-li ih-go nying, ziah-z zi-go ng-ts læ tʽao ih-go mun-deo, we coh ih-kwʽe zah-deo peh gyi? <sup>10</sup> læ tʽao ih-kwang ng, we coh ih-kwang dzô peh gyi ma? <sup>11</sup> Ng-lah se-tsih z ôh-nying, ziah hyiao-teh pô hao tong-si s-peh ng-nô, ʽo-hwông ng-lah tʽin-zông Ah-tia feh keng-kô iao pô hao tong-si s-peh gyiu Gyi go cü-kwu ma?

<sup>7</sup> 「爾拉去討，總會撥爾；去尋，總會尋着；去搗門，總會開撥爾。<sup>8</sup> 因爲凡百是討個主顧，都得着；是尋個主顧，都尋着；是搗門個主顧，都會開撥其。<sup>9</sup> 爾拉個中央何裏一個人，若是自個兒子來討一個饅頭，會給一塊石頭撥其？<sup>10</sup> 來討一梗魚，會給一梗蛇撥其嗎？<sup>11</sup> 爾拉雖即是惡人，若曉得把好東西賜撥兒囡，何況爾拉天上阿爹弗更加要把好東西賜撥求其個主顧嗎？

<sup>12</sup> “Keh-lah ze-bin ng-lah iao nying-kô dza dæ ng, ng yia iao z-ka kyʽi dæ gyi: keh-*kyü* yiu lih-fah teng sin-cü-nying-go *shih-wô* pao-kweh-tsing dzæ-nen.

<sup>12</sup> 「箇拉隨便爾拉要人家咋待爾，爾也要是介去待其。箇句有律法等先知人個說話包括進在內。

<sup>13</sup> “NG-LAH hao dzong keh ih-deo ʽah-tsah-go meng tseo-tsing-kyʽi; ing-we tao mih-vông kyʽi, keh-go meng yia kwʽeh-tsʽiah, keh-go lu yia kwʽun-do, dzong gyi ka tseo-tsing-kyʽi-go cü-kwu yia to: <sup>14</sup> dæn-z tao weh-ming kyʽi, keh-go meng yia ʽah-tsah, keh-go lu yia gyih-gah, zing-djôh-go cü-kwu yia kyʽüih.

<sup>13</sup> 「爾拉好從箇一頭狹窄個門走進去。因爲到滅亡去，箇個門也闊綽，箇個路也寬大，從其介走進去個主顧也多。<sup>14</sup> 但是到活命去，箇個門也狹窄，箇個路也及軋，尋着個主顧也缺。

<sup>15</sup> “Ng-lah hao kwu-djôh keh-sing kô sin-cü-nying, gyi-lah tao ng-go u-dông læ, *nga-deo* z cʽün-leh yiang bi, li-deo z hyüong-ôh-go za-lông. <sup>16</sup> Ng-lah kʽen gyi kyih-go ko-ts, hao hyiao-teh gyi. Dzong tsʽ-bang cong-nyiang næn-dao yiu tsah ts-bu-dao ma? dzong tsʽ-hwu cong-nyiang næn-dao *yiu* *tsah* vu-hwô-ko ma? <sup>17</sup> Z-ka-go, z hao jü, tsong kyih hao ko-ts; z w̆a jü, tsong kyih w̆a ko-ts. <sup>18</sup> Hao jü feh neng-keo kyih w̆a ko-ts; w̆a jü yia feh neng-keo kyih hao ko-ts. <sup>19</sup> Væn-pah feh kyih hao ko-ts go jü, tu tsôh-tao tiu læ ho-li. <sup>20</sup> Ka-ni kʽen gyi-lah ko-ts, hao hyiao-teh gyi.

<sup>15</sup> 「爾拉好顧着箇星假先知人，其拉到爾個烏蕩來，外頭是穿勒羊皮，裏頭是兇惡個豺狼。<sup>16</sup> 爾拉看其結個果子，好曉得其。從刺棚中央難道有摘紫葡萄嗎？從刺虎中央難道有摘無花果嗎？<sup>17</sup> 是介個，是好樹，總結好果子；是壞樹，總結壞果子。<sup>18</sup> 好樹弗能夠結壞果子，壞樹也弗能夠結好果子。<sup>19</sup> 凡百弗結好果子個樹，都斫倒丟來火裏。<sup>20</sup> 介呢看其拉果子，好曉得其。

<sup>21</sup> “Bing feh-z væn-pah tsʽing-hwu Ngô ‘Cü! Cü!’ go, tu hao tseo-tsing tʽin-koh-li kyʽi; tsih-yiu i Ngô tʽin-zông Ah-tia ts-i tso-go cü-kwu *hao* *tseo-tsing-kyʽi*. <sup>22</sup> Tao keh ih-nyih yiu hyü-to nying we teng Ngô wô, ‘Cü! Cü! ah-lah tʽôh Ng-go ming-deo næn-dao m̆-teh mi-læ z-ken kông-ko ma? tʽôh Ng-go ming-deo næn-dao m̆-teh ôh-kyü ken-cʽih-ko ma? tʽôh Ng-go ming-deo næn-dao m̆-teh hyü-to jing-tsih tso-ko ma?’ <sup>23</sup> Keh-tsao Ngô we ming-ming wô hyiang gyi-lah dao, Ngô dzong-læ m-neh nying-teh ng-lah; ng-lah tso fi-li z-ken cü-kwu hao li-kʽæ Ngô kyʽi.’

<sup>21</sup> 「並弗是凡百稱呼我『主！主！』個，都好走進天國裏去。只有依我天上阿爹旨意做個主顧好走進去。<sup>22</sup> 到箇一日有許多人會等我話：『主！主！阿拉託爾個名頭難道嘸得未來事幹講過嗎？託爾個名頭難道嘸得惡鬼趕出過嗎？託爾個名頭難道嘸得許多神蹟做過嗎？』<sup>23</sup> 箇遭我會明明話向其拉道：『我從來嘸得認得爾拉，爾拉做非禮事幹主顧好離開我去。』

<sup>24</sup> “Keh-lah væn-pah tʽing-meng Ngô keh-sing shih-wô, i-leh gyi kyʽi tso-go cü-kwu, Ngô pi-fông gyi ziang ih-go tsʽong-ming nying kyʽi-zao gyi-go oh læ zah-deo-zông: <sup>25</sup> yü lôh-lôh-læ, kông-shü meh-zông-læ, fong cʽü-ko-læ, tu djông-djôh keh-tsing oh, gyi m-neh tih-tao; ing-we ziang-kyiah fông læ zah-deo-zông. <sup>26</sup> Væn-pah tʽing-meng Ngô keh-sing shih-wô feh kyʽi tso go cü-kwu, hao-pi-ziang ih-go nyü-beng nying, kyʽi-zao gyi-go oh læ sô-nyi-zông: <sup>27</sup> yü lôh-lôh-læ, kông-shü meh-zông-læ, fong cʽü-ko-læ, tu djông-djôh keh-tsing oh, gyi ziu tih-tao: gyi-go tih-tao li-ʽæ-go.”

<sup>24</sup> 「箇拉凡百聽聞我箇星說話，依勒其去做個主顧，我比方其像一個聰明人去造其個屋來石頭上。<sup>25</sup> 雨落落來，江水沒上來，風吹過來，都撞着箇進屋，其嘸得跌倒。因爲像腳放來石頭上。<sup>26</sup> 凡百聽聞我箇星說話弗去做個主顧，好比像一個愚笨人，去造其個屋來沙泥上。<sup>27</sup> 雨落落來，江水沒上來，風吹過來，都撞着箇進屋，其就跌倒。其個跌倒厲害個。」

<sup>28</sup> YIÆ-SU keh-sing shih-wô kông-hao, keh-do-dziao nying tu hyi-gyi Gyi-go kao-hyüing: <sup>29</sup> ing-we kao-hyüing gyi-lah ziang yiu gyün-ping go, feh ziang keh-sing doh-shü-nying ka.

<sup>28</sup> <u>耶穌</u>箇星說話講好，箇大潮人都稀奇其個教訓。<sup>29</sup> 因爲教訓其拉像有權柄個，弗像箇星讀書人介。

---

### Mt. VIII.

YIÆ-SU tseo-lôh sæn, yiu ih-do-dziao nying keng-djôh Gyi.

<u>耶穌</u>走落山，有一大潮人跟着其。

<sup>2</sup> Ziu yiu ih-go sang da-mô-fong cü-kwu læ pa Gyi, wô, “Cü, Ng ziah kʽeng-go, neng-keo i ngô ken-zing.” <sup>3</sup> Yiæ-su siu sing-cʽih-læ, en gyi ih-en, wô, “Ngô kʽeng-go, ng hao ken-zing.” Da-mô-fong bing lih-kʽeh ziu ken-zing-de. <sup>4</sup> Yiæ-su teng gyi wô, “Tön m-nao wô hyiang nying-kô dao; tæn-tsih kyʽi peh tsi-s kʽen ih-kʽen, wa-yiu hyin-zông Mo-si sô feng-fu-go foh-li, hao peh gyi-lah tso bing-kyü.”

<sup>2</sup> 就有一個生大麻风主顧來拜其，話：「主，爾若肯個，能夠醫我乾淨。」<sup>3</sup> <u>耶穌</u>手伸出來，按其一按，話：「我肯個，爾好乾淨。」大麻风病立刻就乾淨了。<sup>4</sup> <u>耶穌</u>等其話：「斷嘸得好話向人家道，單只去撥祭司看一看，還有獻上<u>摩西</u>所吩咐個福禮，好撥其拉做憑據。」

<sup>5</sup> Yiæ-su tseo-tsing Kyüô-pah-nong go z-ʽeo, yiu ih-go pah-tsong tseo-læ gyiu-gyiu Gyi, z-ka wô, <sup>6</sup> “Cü, ngô-go yüong-nying sang fong-tʽæn bing oh-lô kwʽeng-kæn, tʽong-leh kwʽu-feh-ko.” <sup>7</sup> Yiæ-su teng gyi wô, “Ngô kyʽi i gyi hao.” <sup>8</sup> Pah-tsong we-teh *Gyi* wô, “Cü, Ng tao ah-lah sô-pin læ, ngô feh ken-tông: Ng tsih-siao wô ih-kyü, ngô-go yüong-nying ziu we hao-gyi. <sup>9</sup> Ing-we ngô z voh bih-nying kæ-kwun, yia yiu ping voh ngô kæ-kwun: ngô eo ih-go kyʽi, ziu kyʽi; eo ih-go læ, ziu læ; eo ngô nu-boh kyʽi tso ih-yiang z-ken, gyi ziu kyʽi tso.” <sup>10</sup> Yiæ-su tʽing-meng ziu hyi-gyi, teng keh-sing keng-kæn-go nying wô, “Ngô tsing wô hyiang ng-lah dao, Ka do siang-sing-go sing, ziu-z læ Yi-seh-lih *pah-sing* cong-nyiang Ngô yia m-neh pʽong-kyin-ko. <sup>11</sup> Wa-yiu Ngô wô hyiang ng dao, Dzong tong-pin dzong si-pin yiu hyü-to nying we læ, teng Üô-pah-lah-hen, Yi-sah, Yüô-kôh, læ tʽin-koh-li dô-kô zo-zih: <sup>12</sup> dæn-z keh-sing *tʽin*-koh-go ng-ts iao ken-cʽih tao nga-deo heh-en-go di-fông; keh-deo pih yiu ngao-leh ngô-tsʽ di-kʽoh-go sing-hyiang.” <sup>13</sup> Yiæ-su yi teng pah-tsong wô, “Hao kyü-kyʽi; tsiao ng siang-sing-go sing hao teng ng tso-dzing.” Gyi-go yüong-nying kʽeo-kʽeo keh-go z-ʽeo ziu hao-de.

<sup>5</sup> <u>耶穌</u>走進<u>迦百農</u>個時候，有一個百總走來求求其，是介話：<sup>6</sup> 「主，我個傭人生風癱病屋落睏間，痛勒苦弗過。」<sup>7</sup> <u>耶穌</u>等其話：「我去醫其好。」<sup>8</sup> 百總回答其話：「主，爾到阿拉舍邊來，我弗敢當。爾只消話一句，我個傭人就會好其。<sup>9</sup> 因爲我是服別人該管，也有兵服我該管。我謳一個去，就去；謳一個來，就來。謳我奴僕去做一樣事幹，其就去做。」<sup>10</sup> <u>耶穌</u>聽聞就稀奇，等箇星跟間個人話：「我真話向爾拉道，介大相信個心，就是來<u>以色列</u>百姓中央我也嘸得碰見過。<sup>11</sup> 還有我話向爾道，從東邊從西邊有許多人會來，等<u>亞伯拉罕</u>、<u>以撒</u>、<u>雅各</u>，來天國裏大家坐席。<sup>12</sup> 但是箇星天國個兒子要趕出到外頭黑暗個地方，箇頭必有咬勒牙齒啼哭個聲響。」<sup>13</sup> <u>耶穌</u>又等百總話：「好歸去，照爾相信個心好等爾做成。」其個傭人扣扣箇個時候就好了。

<sup>14</sup> YIÆ-SU tseo-tsing Pe-teh-go oh-li, kʽen-kyin gyi-go dziang-m fah dziao-nyih kwʽeng-kæn: <sup>15</sup> ziu en-en gyi-go siu, dziao-nyih bing ziu tʽe-de: *keh-go* *nyü-nying* bô-kyʽi-læ kong-ing gyi-lah.

<sup>14</sup> <u>耶穌</u>走進<u>彼得</u>個屋裏，看見其個丈姆發潮熱睏間。<sup>15</sup> 就按按其個手，潮熱病就退了。箇個女人爬起來供應其拉。

<sup>18</sup> Tao yia-kwʽa yiu nying ta-leh hyü-to jih-mo-go cü-kwu tao Yiæ-su u-dông læ: *Yiæ-su* yüong ih-kyü shih-wô ken-cʽih keh-sing kyü, wa-yiu i-hao keh-sing long-tsong sang-bing-go nying: <sup>17</sup> s-teh sin-cü Yi-sæ-üô kông-ko-liao shih-wô yiu yiao-nyiæn, z-ka wô, “Ah-lah-go kwʽu-næn Gyi-zi ting-leh-kyʽi; ah-lah-go bing-tʽong *Gyi-zi* tʽiao-leh-kyʽi.” \[Y. 53. 4.\]

<sup>16</sup> 到夜快有人帶勒許多入魔個主顧到<u>耶穌</u>烏蕩來。<u>耶穌</u>用一句說話趕出箇星鬼，還有醫好箇星攏總生病個人。<sup>17</sup> 使得先知<u>以賽亞</u>講過了說話有效驗，是介話：「阿拉個苦難其自頂勒去，阿拉個病痛其自挑勒去。」 \[Y. 53. 4.\]

<sup>18</sup> YIÆ-SU kʽen-kyin yiu deh-ma-dziao nying Zi-go sing-pin dön-kyʽün læ-tong, ziu feng-fu *meng-du* tao te-ngen kyʽi. <sup>19</sup> Yiu ih-go doh-shü-nying tseo-long-læ, teng Gyi wô, “Sin-sang, Ng feh-leng tao ʽah-li kyʽi, ngô iao keng-leh-kyʽi.” <sup>20</sup> Yiæ-su teng gyi wô, “Wu-li yiu dong, tʽin-li-go tiao yiu kʽo; dæn-z Nying-go Ng-ts m̆-teh deng-sing-ts cʽü.” <sup>21</sup> Gyi-go meng-du li-hyiang yi yiu ih-go teng Gyi wô, “Cü, peh ngô kyü-kyʽi, ah-tia sin en-tsông-hao.” <sup>22</sup> Yiæ-su teng gyi wô, “Keng Ngô læ; peh keh-sing si-nying kyʽi tsông gyi-zi-go si-nying.”

<sup>18</sup> <u>耶穌</u>看見有特買潮人自個身邊團圈來東，就吩咐門徒到對岸去。<sup>19</sup> 有一個讀書人走攏來，等其話：「先生，爾弗論到何裏去，我要跟勒去。」<sup>20</sup> <u>耶穌</u>等其話：「狐狸有洞，天裏個鳥有窠，但是人個兒子嘸得庉身之處。」<sup>21</sup> 其個門徒裏向又有一個等其話：「主，撥我歸去，阿爹先安葬好。」<sup>22</sup> <u>耶穌</u>等其話：「跟我來，撥箇星死人去葬其自個死人。」

<sup>23</sup> Yiæ-su tʽiao-lôh jün, Gyi meng-du keng-leh-kyʽi. <sup>24</sup> Hæ-li-go shü long-do hen-kyʽi-læ, s-teh jün be lông kæ-djü: Yiæ-su kwʽeng-joh-tih. <sup>25</sup> Meng-du tseo-long-kyʽi, eo Gyi diao-kao, wô, “Cü, kyiu ah-lah: ah-lah iao tao-meh-de!” <sup>26</sup> *Yiæ-su* teng gyi-lah wô, “Siao siang-sing go cü-kwu, tæn-ts dza-we *ka* siao?” Ze-siu bô-kyʽi-læ, tsah-vah fong teng hæ; ziu tʽa-tʽa-bing-bing-de. <sup>27</sup> Keh-sing nying tu hyi-gyi, z-ka wô, “Keh-go nying dza do! lin fong teng hæ tu we i-jing Gyi.”

<sup>23</sup> <u>耶穌</u>跳落船，其門徒跟勒去。<sup>24</sup> 海裏個水弄大撼起來，使得船被浪蓋住。<u>耶穌</u>睏熟的。<sup>25</sup> 門徒走攏去，謳其調覺，話：「主，救阿拉。阿拉要倒沒了！」<sup>26</sup> <u>耶穌</u>等其拉話：「小相信個主顧，膽子咋會介小？」隨手爬起來，責罰風等海。就太太平平了。<sup>27</sup> 箇星人都稀奇，是介話：「箇個人咋大！連風等海都會依順其。」

<sup>28</sup> Yiæ-su ih tao te-ngen Keh-keh-sô di-fông, yiu liang-go jih-mo cü-kwu ting li-ʽæ, s-teh m-nying ken tseo-ko keh-da lu, dzong veng-kʽo-li tseo-cʽih-læ pʽong-djôh Gyi: <sup>29</sup> ziu hyiang-hyiang eo-kyʽi-læ, wô, “Jing-ming-go Ng-ts Yiæ-su, ah-lah teng Ng yiu soh-go siang-ken? z-ʽeo m-neh tao, Ng we dông-deo læ mo-næn ah-lah ma?” <sup>30</sup> Yün-tin u-dông yiu ih-do-dziao nyi-cü læ-kæn kyʽüoh zih. <sup>31</sup> Keh-sing kyü gyiu Yiæ-su, z-ka wô, “Ng ziah ken ah-lah cʽih, hao peh ah-lah tseo-tsing nyi-cü de-li kyʽi.” <sup>32</sup> *Yiæ-su* teng gyi-lah wô, “Kyʽi.” Gyi-lah tseo-cʽih, ziu tao nyi-cü de-li kyʽi: ʽo-dziao nyi-cü ziu dzong sæn-ngæn tsʽön-lôh hæ-li, tsing-sah-de. <sup>33</sup> Kʽen nyi-cü go nying peng-leh-kyʽi, pô keh-sing ih-tsʽih-go z-ken, lin jih-mo cü-kwu z-ken, tao zing-li kyʽi tʽong-cü. <sup>34</sup> ʽEh zing-li tu tseo-cʽih-læ, we-we Yiæ-su: ih kʽen-kyin, ziu gyiu Gyi li-kʽæ gyi-lah-go di-ka.

<sup>28</sup> <u>耶穌</u>一到對岸<u>革革沙</u>地方，有兩個入魔主顧頂厲害，使得嘸人敢走過箇埭路，從墳窠裏走出來碰着其。<sup>29</sup> 就響響謳起來，話：「神明個兒子<u>耶穌</u>，阿拉等爾有啥個相干？時候嘸得到，爾會蕩頭來磨難阿拉嗎？」<sup>30</sup> 遠點烏蕩有一大潮泥豬來間喫食。<sup>31</sup> 箇星鬼求<u>耶穌</u>，是介話：「爾若趕阿拉出，好撥阿拉走進泥豬隊裏去。」<sup>32</sup> <u>耶穌</u>等其拉話：「去。」其拉走出，就到泥豬隊裏去。和潮泥豬就從山岩竄落海裏，浸煞了。<sup>33</sup> 看泥豬個人奔勒去，把箇星一切個事幹，連入魔主顧事幹，到城裏去通知。<sup>34</sup> 合城裏都走出來，會會<u>耶穌</u>。一看見，就求其離開其拉個地界。

---

### Mt. IX.

*Yiæ-su* tʽiao-lôh jün, du-ko tao Gyi-zi-go peng-dzing læ.

<u>耶穌</u>跳落船，渡過到其自個本城來。

<sup>2</sup> Yiu ih-go fong-tʽæn cü-kwu, pʽu-pæn kwʽeng-ts, nying-kô dæ tao Gyi u-sen læ. Yiæ-su kʽen-kyin gyi-lah yiu siang-sing-go sing, teng fong-tʽæn cü-kwu wô, “Ngô ng-ts, hao fông-sing; ng-go ze sô-diao-de.” <sup>3</sup> Yiu kyi-go doh-shü-nying sing-li z-ka wô, “Keh-go Nying læ-tih kông sih-doh-go shih-wô.” <sup>4</sup> Yiæ-su hyiao-teh gyi-lah-go i-s, ziu wô, “Ng-lah sing-li dza-we dzeng w̆a i-s? <sup>5</sup> Wa-z wô, Ng-go ze sô-diao-de, wa-z wô, Bô-kyʽi-læ tseo, ——tao-ti ʽah-li ih-yiang yüong-yi? <sup>6</sup> Næn-kæn peh ng-lah hao hyiao-teh Nying-go Ng-ts læ shü-kæn-zông yiu sô-ze-go gyün-ping, (ziu teng fong-tʽæn cü-kwu wô,) Hao bô-kyʽi-læ, do-leh pʽu-pæn kyü oh-li kyʽi.” <sup>7</sup> Gyi ziu bô-kyʽi, kyü oh-li kyʽi-de. <sup>8</sup> Keh-do-dziao nying kʽen-kyin tu hyi-gyi; ziu tsʽing-tsæn Jing-ming, ing-we Gyi yiu ka do gyün-ping s-peh nying.

<sup>2</sup> 有一個風癱主顧，鋪板睏仔，人家抬到其烏碎來。<u>耶穌</u>看見其拉有相信個心，等風癱主顧話：「我兒子，好放心，爾個罪赦掉了。」<sup>3</sup> 有幾個讀書人心裏是介話：「箇個人來的講褻瀆個說話。」<sup>4</sup> <u>耶穌</u>曉得其拉個意思，就話：「爾拉心裏咋會存壞意思？<sup>5</sup> 還是話，爾個罪赦掉了，還是話，爬起來走，到底何裏一樣容易？<sup>6</sup> 難間撥爾拉好曉得人個兒子來世間上有赦罪個權柄，」（就等風癱主顧話，）「好爬起來，馱勒鋪板歸屋裏去。」<sup>7</sup> 其就爬起，歸屋裏去了。<sup>8</sup> 箇大潮人看見都稀奇，就稱讚神明，因爲其有介大權柄賜撥人。

<sup>9</sup> YIÆ-SU dzong keh u-sen ka kyʽi, kʽen-kyin ih-go nying, ming-z kyiao-leh Mô-tʽa, læ wu-liang-vông zo-kæn, teng gyi wô, “Keng Ngô læ.” Gyi ziu bô-kyʽi-sing, keng-leh Yiæ-su kyʽi-de.

<sup>9</sup> <u>耶穌</u>從箇烏碎介去，看見一個人，名字叫勒<u>馬太</u>，來戶糧房坐間，等其話：「跟我來。」其就爬起身，跟勒<u>耶穌</u>去了。

<sup>10</sup> Yiæ-su læ *gyi* oh-lô zo-zih, yiu hyü-to siu-zin-liang nying teng ze-nying tseo-læ, teng Yiæ-su lin meng-du dô-kô zo-lôh. <sup>11</sup> Fah-li-sæ nying kʽen-kyin, teng Gyi meng-du wô, “Ng-lah-go Sin-sang dza-we teng siu-zin-liang nying ze-nying dô-kô kyʽüoh-væn?” <sup>12</sup> Yiæ-su tʽing-meng, teng gyi-lah wô, “Kʽông-gyin-go nying hao-vong i-sang, yiu-bing-go nying *iao-go*. <sup>13</sup> ‘Ngô sô hwun-hyi, feh-z foh-li, z dz-pe-sing,’ \[ʽO. 6. 6.\] keh-tsih shü dza-go i-s, ng-lah hao kyʽi tsʽeng ming-bah: ing-we Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>10</sup> <u>耶穌</u>來其屋落坐席，有許多收錢糧人等罪人走來，等<u>耶穌</u>連門徒大家坐落。<sup>11</sup> <u>法利賽</u>人看見，等其門徒話：「爾拉個先生咋會等收錢糧人罪人大家喫飯？」<sup>12</sup> <u>耶穌</u>聽聞，等其拉話：「康健個人好甮醫生，有病個人要個。<sup>13</sup> 『我所歡喜，弗是福禮，是慈悲心，』\[ʽO. 6. 6.\] 箇節書咋個意思，爾拉好去忖明白。因爲我來，弗是謳正直個人回心轉意，是謳罪人回心轉意。」

<sup>14</sup> Keh-go z-ʽeo Iah-ʽen-go meng-du tao Yiæ-su u-dông læ, wô, “Ah-lah teng Fah-li-sæ nying peh-djông læ-tih kying-zih, Ng-go meng-du tao feh kying-zih, keh z dza-go?” <sup>15</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao pe-shông ni? dæn-z tsiang-læ-go nyih-ts sing-lông we teng gyi-lah li-kʽæ, keh-tsao we kying-zih-gyi. <sup>16</sup> M-yiu nying yüong ih-kwʽe <sup>\[1\]</sup>sing pu kyʽi pu gyiu i-zông; ing-we keh-kwʽe pu-tih-go iao pang-se keh-gyin i-zông, gyi-go pʽo-dzæn ziu yü-kô do-de. <sup>17</sup> Yia feh yüong gyiu bi-dæ tsi sing tsiu; kʽong-pʽô bi-dæ pao-kʽæ, tsiu yia tao-diao, bi-dæ yia long-wæn: tsong z yüong sing bi-dæ tsi sing tsiu, ka liang-yiang tu pao-djün-de.”

<sup>14</sup> 箇個時候<u>約翰</u>個門徒到<u>耶穌</u>烏蕩來，話：「阿拉等<u>法利賽</u>人不常來的禁食，爾個門徒倒弗禁食，箇是咋個？」<sup>15</sup> <u>耶穌</u>等其拉話：「賀好日個人客，新郎還等其拉大家來東，咋好悲傷呢？但是將來個日子新郎會等其拉離開，箇遭會禁食其。<sup>16</sup> 嘸有人用一塊新<sup>\[1\]</sup>布去補舊衣裳。因爲箇塊補的個要綳碎箇件衣裳，其個破綻就愈加大了。<sup>17</sup> 也弗用舊皮袋𣥼新酒。恐怕皮袋爆開，酒也倒掉，皮袋也弄環。總是用新皮袋𣥼新酒，介兩樣都保全了。」

<sup>\[1\] *ʽÔh-tsia* *wô*, ngang-sao-sao, m-neh ngô-kwông-go. 或者話，硬燥燥，嘸得砑光個。（原註）</sup>

<sup>18</sup> YIÆ-SU tsing-hao teng gyi-lah læ-tong kông keh-sing shih-wô, yiu ih-go kwun læ pa Gyi, wô, “Ngô-go nön keh-zông z si-kæn-de: tsih-yiu Ng læ, siu en gyi ih-en, we weh-gyi.” <sup>19</sup> Yiæ-su ziu lih-kyʽi-læ, keng-leh gyi kyʽi; meng-du yia *dô-kô* *kyʽi*.

<sup>18</sup> <u>耶穌</u>正好等其拉來東講箇星說話，有一個管來拜其，話：「我個囡箇晌是死間了。只有爾來，手按其一按，會活其。」<sup>19</sup> <u>耶穌</u>就立起來，跟勒其去。門徒也大家去。

<sup>20</sup> Yiu ih-go nyü-nying hyüih-leo bing yiu jih-nyi nyin de, læ *Yiæ-su* ʽeo-pe tseo-long-læ, moh-moh Gyi i-zông ken-den. <sup>21</sup> Ing-we gyi sing li-hyiang wô, “Ngô tæn-tsih-siao moh-moh Gyi i-zông, ziu yiu kyiu-sing.” <sup>22</sup> Yiæ-su nyin-cün, kʽen-kyin gyi, wô, “Nön, ng hao fông-sing; z ng siang-sing-go sing kyiu ng de.” Keh-go nyü-nying tông-z ziu hao-de.

<sup>20</sup> 有一個女人血漏病有十二年了，來<u>耶穌</u>後背走攏來，摸摸其衣裳衦頭。<sup>21</sup> 因爲其心裏向話：「我單只消摸摸其衣裳，就有救星。」<sup>22</sup> <u>耶穌</u>扭轉，看見其，話：「囡，爾好放心。是爾相信個心救爾了。」箇個女人當時就好了。

<sup>23</sup> Yiæ-su ih tao kwun-go oh-lô, kʽen-kyin ih-pæn cʽü-ʽông wa-yiu ih-do-dziao nying nao-nyih-bang-sang, <sup>24</sup> ziu teng gyi-lah wô, “Tseo-ko-ts; nyiang-ts m-neh si-de, z kwʽeng-joh-tih.” Gyi-lah ziu lang-siao Gyi. <sup>25</sup> Keh-dziao nying ken-cʽih-ts, *Yiæ-su* tseo-tsing-kyʽi nyiah gyi siu, nyiang-ts ziu bô-kyʽi-læ. <sup>26</sup> Keh-go fong-sing ziu læ keh-tʽah di-fông tao-cʽü yiang-kʽæ-de.

<sup>23</sup> <u>耶穌</u>一到管個屋落，看見一班吹行還有一大潮人鬧熱彭生，<sup>24</sup> 就等其拉話：「走過仔。孃子嘸得死了，是睏熟的。」其拉就冷笑其。<sup>25</sup> 箇潮人趕出仔，<u>耶穌</u>走進去捏其手，孃子就爬起來。<sup>26</sup> 箇個風聲就來箇𡍲地方到處揚開了。

<sup>27</sup> Yiæ-su dzong keh-deo ka kyʽi, yiu liang-go hah-ts keng-leh Gyi, hyiang-hyiang læ-tih eo, z-ka wô, “Da-bih-go Ng-ts, æ-lin ah-lah.” <sup>26</sup> Tseo-tsing ih-tsing oh-li, hah-ts tseo-long Gyi u-sen; Yiæ-su teng gyi-lah wô, “Keh-go z-ken, ng-lah siang-sing Ngô neng-keo tso feh?” Gyi-lah wô, “Cü, ah-lah siang-sing-go.” <sup>29</sup> *Yiæ-su* ziu moh-moh gyi-lah ngæn-tsing, z-ka wô, “Tsiao ng-lah siang-sing-go sing hao teng ng tso-dzing.” <sup>30</sup> Gyi-lah ngæn-tsing ziu kʽæ-kʽæ-de. Yiæ-su ting-côh gyi-lah, wô, “Tsʽin-ding m-nao peh nying-kô teh-cü.” <sup>31</sup> Dæn-z gyi-lah ih tseo-cʽih, pô Gyi ming-sing læ keh-tʽah di-fông tao-cʽü yiang-kʽæ-de.

<sup>27</sup> <u>耶穌</u>從箇頭介去，有兩個瞎子跟勒其，響響來的謳，是介話：「<u>大闢</u>個兒子，哀憐阿拉。」<sup>28</sup> 走進一進屋裏，瞎子走攏其烏碎。<u>耶穌</u>等其拉話：「箇個事幹，爾拉相信我能夠做弗？」其拉話：「主，阿拉相信個。」<sup>29</sup> <u>耶穌</u>就摸摸其拉眼睛，是介話：「照爾拉相信個心好等爾做成。」<sup>30</sup> 其拉眼睛就開開了。<u>耶穌</u>叮囑其拉，話：「千定嘸得好撥人家得知。」<sup>31</sup> 但是其拉一走出，把其名聲來箇𡍲地方到處揚開了。

<sup>32</sup> Gyi-lah tseo-cʽih-go z-ʽeo, yiu nying ta-leh ih-go kyü vu-tih-go ô-ts tao Gyi u-sen læ. <sup>33</sup> Keh-go kyü ih ken-cʽih, ô-ts ziu kông-cʽih shih-wô læ-de: keh-do-dziao nying tu hyi-gyi, z-ka wô, “Læ Yi-seh-lih di-fông dzong m-neh yiu keh-cü-ka z-ken kʽen-kyin-ko.” <sup>34</sup> Dæn-z Fah-li-sæ nying wô, “Gyi z kʽao-djôh kwe-wông ken-cʽih kyü.”

<sup>32</sup> 其拉走出個時候，有人帶勒一個鬼附的個啞子到其烏碎來。<sup>33</sup> 箇個鬼一趕出，啞子就講出說話來了。箇大潮人都稀奇，是介話：「來<u>以色列</u>地方從嘸得有箇株介事幹看見過。」<sup>34</sup> 但是<u>法利賽</u>人話：「其是靠着鬼王趕出鬼。」

<sup>35</sup> YIÆ-SU tseo-cün kôh zing-li kôh hyiang-tsʽeng, læ gyi-lah jü-we-dông-li kông dao-li, yi pô *tʽin*-koh-go foh-ing djün-kʽæ, wa-yiu i pah-sing-lah yiang-yiang bing-tʽong, yiang-yiang tsing-ʽeo. <sup>36</sup> Kʽen-kyin keh-do-dziao nying, ziu fah dz-pe-sing æ-lin gyi-lah, ing-we <sup>\[1\]</sup>læ-tih tʽeh-lih, yi liu-lôh-tʽa-hyiang, tsing-ziang m-nying dzing-kwun-go yiang ka. <sup>37</sup> Keh-tsao teng meng-du wô, “Nyin-dzing da-joh, tso-kong-go nying kyʽüih: <sup>38</sup> keh-lah ng-lah kæ gyiu siu-keh-go Cü-nying-kô tsʽa kong-nying cʽih-læ hao siu-keh.”

<sup>35</sup> <u>耶穌</u>走轉各城裏各鄉村，來其拉聚會堂裏講道理，又把天國個福音傳開，還有醫百姓拉樣樣病痛，樣樣症候。<sup>36</sup> 看見箇大潮人，就發慈悲心哀憐其拉，因爲來的<sup>\[1\]</sup>脫力，又流落他鄉，正像嘸人成管個羊介。<sup>37</sup> 箇遭等門徒話：「年成大熟，做工個人缺。<sup>38</sup> 箇拉爾拉該求收割個主人家差工人出來好收割。」

<sup>\[1\] *ʽÔh-tsia* *wô*, dziah-lih-de. 或者話，着力了。（原註）</sup>

---

### Mt. X.

Ziu eo-long Gyi jih-nyi-go meng-du, s-peh gyi-lah gyün-ping hao ken-cʽih ao-tsao kyü, wa-yiu hao i yiang-yiang bing-tʽong, yiang-yiang tsing-ʽeo.

就謳攏其十二個門徒，賜撥其拉權柄好趕出鏖糟鬼，還有好醫樣樣病痛，樣樣症候。

<sup>2</sup> Keh jih-nyi s-du-go ming-z z ka-go: di-ih, Si-meng kyiao-leh Pe-teh, teng gyi hyüong-di En-teh-lih; Si-pi-tʽa-go *ng-ts* Yüô-kôh, teng gyi hyüong-di Iah-ʽen; <sup>3</sup> Fi-lih, teng Pô-to-lo-mæ; To-mô, teng siu-zin-liang-go Mô-tʽa; Üô-leh-fi-go *ng-ts* Yüô-kôh, teng Leh-pæ, ziu-z tsʽing-hwu Dah-tʽa go; <sup>4</sup> Kyüô-nô-go Si-meng, teng Kyüô-liah-go Yiu-da, ziu-z ma-diao Yiæ-su go cü-kwu.

<sup>2</sup> 箇十二使徒個名字是介個：第一，<u>西門</u>叫勒<u>彼得</u>，等其兄弟<u>安得烈</u>；<u>西庇太</u>個兒子<u>雅各</u>，等其兄弟<u>約翰</u>；<sup>3</sup> <u>腓力</u>，等<u>巴多羅買</u>；<u>多馬</u>，等收錢糧個<u>馬太</u>；<u>亞勒腓</u>個兒子<u>雅各</u>，等<u>勒拜</u>，就是稱呼<u>達太</u>個；<sup>4</sup> <u>迦拿</u>個<u>西門</u>，等<u>加略</u>個<u>猶大</u>，就是賣掉<u>耶穌</u>個主顧。

<sup>5</sup> Yiæ-su tsʽa keh jih-nyi-go nying cʽih-kyʽi, feng-fu gyi-lah, z-ka wô:——

<sup>5</sup> <u>耶穌</u>差箇十二個人出去，吩咐其拉，是介話：——

“M-nao tao bih-koh-nying di-fông kyʽi, yia m-nao tseo-tsing Sah-mô-li-üô nying-go zing-li: <sup>6</sup> neng-s tao Yi-seh-lih keh-dzoh shih-diao-kæn-go yiang u-dông kyʽi. <sup>7</sup> Ng-lah i-lu hao djün kyiao, z-ka wô, ‘Tʽin-koh gying-long-læ-de.’ <sup>8</sup> Bing-nying, ng-lah hao i gyi hao; da-mô-fong, hao long gyi ken-zing; si-nying, hao weh gyi cün-læ; kyü, hao ken gyi cʽih: ng-lah z bah-bah teh-læ-go, hao bah-bah s-peh nying-kô.

「嘸得好到別國人地方去，也嘸得好走進<u>撒瑪利亞</u>人個城裏。<sup>6</sup> 能使到<u>以色列</u>箇族失掉間個羊烏蕩去。<sup>7</sup> 爾拉依路好傳教，是介話：『天國近攏來了。』<sup>8</sup> 病人，爾拉好醫其好；大麻瘋，好弄其乾淨；死人，好活其轉來；鬼，好趕其出。爾拉是白白得來個，好白白賜撥人家。

<sup>9</sup> “Ng-lah-go liao-kyiao-li m-nao <sup>\[1\]</sup>kyiao kying-ts, nying-ts, dong-din; <sup>10</sup> lu-zông yüong-go ho-zih, shông-tʽao i-zông, ʽa, æ-dziang, *tu* *m-nao* *ta*: ing-we kong-nying teh-djôh gyi kyʽüoh-yüong z ing-kæ-go. <sup>11</sup> Ng-lah tseo-tsing ze-bin soh-go zing-li, soh-go hyiang-tsʽeng, iao tang-tʽing keh-tʽah u-sen jü-lah z kʽo-yi-go; ziu hao deng-lôh keh-deo, ih-dzih tao kyʽi-go z-ʽeo. <sup>12</sup> Tseo-tsing keh-veng nying-kô, iao tsʽæn-nyiæn gyi bing-en. <sup>13</sup> Keh-veng nying-kô ziah kʽo-yi teh-djôh-go, ng-lah *sô* *tsʽæn-nyiæn-go* bing-en hao ling-djôh gyi: keh-veng nying-kô ziah feh kʽo-yi teh-djôh-go, keh-go bing-en dzing-gyiu hao kwe peh ng-lah zi. <sup>14</sup> Ziah yiu nying feh kʽeng tsih-ziu ng-lah, feh kʽeng tʽing ng-lah-go shih-wô; tseo-cʽih keh-veng nying-kô, ʽôh-tsia keh-zo zing-li, hao tæn-diao ng kyiah-li-go hwe-dzing. <sup>15</sup> Ngô tsing wô hyiang ng-lah dao, Tao sing-pʽun nyih-ts, Sô-to-mô teng Ngo-mo-lah-go ying-vah pi keh-go zing-li wa kyʽing-kʽo.

<sup>9</sup> 「爾拉個繚繳裏嘸得好繳<sup>\[1\]</sup>金子、銀子、銅鈿。<sup>10</sup> 路上用個伙食、雙套衣裳、鞋、哀杖，都嘸得好帶。因爲工人得着其喫用是應該個。<sup>11</sup> 爾拉走進隨便啥個城裏、啥個鄉村，要打聽箇𡍲烏碎誰拉是可以個。就好庉落箇頭，一直到去個時候。<sup>12</sup> 走進箇份人家，要懺唸其平安。<sup>13</sup> 箇份人家若可以得着個，爾拉所懺唸個平安好臨着其。箇份人家若弗可以得着個，箇個平安仍舊好歸撥爾拉自。<sup>14</sup> 若有人弗肯接受爾拉，弗肯聽爾拉個說話。走出箇份人家，或者箇座城裏，好撣掉爾腳裏個灰塵。<sup>15</sup> 我真話向爾拉道，到審判日子，<u>所多瑪</u>等<u>蛾摩拉</u>個刑罰比箇個城裏還輕可。

<sup>\[1\]*Peng-veng* *wô* be-bæn. 本文話備辦。（原註）</sup>

<sup>16</sup> “Ngô tsʽa ng-lah kyʽi, tsing-ziang yiang *tseo-tsing* za-lông cong-nyiang ka: keh-lah tông-kæ ziang dzô ka tsʽong-ming, ziang beh-keh ka lao-jih. <sup>17</sup> Ng-lah yüong kwu-djôh nying-kô: ing-we gyi-lah we song ng-lah tao ngô-meng-li, læ gyi-lah jü-we-dông-li yia we yüong pin-ts tang ng-lah; <sup>18</sup> wa-yiu we-leh Ngô-go yün-kwu ng-lah iao kʽô tao keh-sing tsong-toh teng keh-sing wông-ti-go min-zin, iao tso te-tsing peh gyi-lah teng bih-koh-nying. <sup>19</sup> Gyi-lah tsiang ng-lah song kwun z-ʽeo, hao-vong zeo soh-go shih-wô hao kông, ʽôh-tsia dza-go kông-fah; tao keh-go z-ʽeo, kæ kông go shih-wô, tsong we s-peh ng. <sup>20</sup> Ing-we læ-tih kông-go, feh-z ng-lah zi, z ng-lah Ah-tia-go *Sing*-Ling tsia ng-lah cü-pô kông-go. <sup>21</sup> Hyüong-di we pô hyüong-di song kwun bæn gyi si-ze; ah-tia *we* *pô* ng-ts *song* *kwun* *bæn* *gyi* *si-ze*: ng-nô yia we dong-siu long-sah do-nying. <sup>22</sup> Ping-tsʽia ng-lah we-leh Ngô-go ming-deo we peh cong-nying kʽeh-tsʽeng: dæn-z jing-næ tao ti go, keh-go cü-kwu hao teh-djôh kyiu. <sup>23</sup> Ziah-z dông-deo zing-li gyi-lah pih-næn ng-lah, hao dao tao keh-deo zing-li kyʽi: ing-we Ngô tsing wô hyiang ng-lah dao, Ng-lah wa feh-zing <sup>\[1\]</sup>tseo-pin Yi-seh-lih di-fông-go zing-li, Nying-go Ng-ts iao læ-gyi.

<sup>16</sup> 「我差爾拉去，正像羊走進豺狼中央介。箇拉當該像蛇介聰明，像鵓鴿介老實。<sup>17</sup> 爾拉用顧着人家。因爲其拉會送爾拉到衙門裏，來其拉聚會堂裏也會用鞭子打爾拉。<sup>18</sup> 還有爲了我個緣故爾拉要抲到箇星總督等箇星皇帝個面前，要做對證撥其拉等別國人。<sup>19</sup> 其拉將爾拉送官時候，好甮愁啥個說話好講，或者咋個講法。到箇個時候，該講個說話，總會賜撥爾。<sup>20</sup> 因爲來的講個，弗是爾拉自，是爾拉阿爹個聖靈借爾拉嘴巴講個。<sup>21</sup> 兄弟會把兄弟送官辦其死罪；阿爹會把兒子送官辦其死罪。兒囡也會動手弄煞大人。<sup>22</sup> 並且爾拉爲了我個名頭會撥衆人刻忖。但是忍耐到底個，箇個主顧好得着救。<sup>23</sup> 若是蕩頭城裏其拉逼難爾拉，好逃到箇頭城裏去。因爲我真話向爾拉道，爾拉還弗曾走遍<sup>\[1\]</sup><u>以色列</u>地方個城裏，人個兒子要來其。

<sup>\[1\]*ʽÔh-tsia* *wô*, tseo-wun. 或者話，走完。（原註）</sup>

<sup>24</sup> “ʽOh-sang-ts m̆-teh ko-ü gyi sin-sang; nu-boh yia m̆-teh ko-ü gyi cü-nying-kô. <sup>25</sup> ʽÔh-sang-ts ziang gyi sin-sang, nu-boh ziang gyi cü-nying-kô, ka keo-de. Kô-cü, nying-kô zông-tsʽia wô Gyi <sup>\[1\]</sup>Bih-si-poh, ʽo-hwông Gyi-go kô-nying ni! <sup>26</sup> Keh-lah hao-vong pʽô gyi-lah: ing-we m-yiu ih-yiang en-dzông z-ken feh we lu-cʽih-læ; m-yiu ih-yiang s-ʽô z-ken feh we peh nying-kô hyiao-teh. <sup>27</sup> Ngô teng ng-lah læ en-en u-sen sô wô-go, ng-lah læ liang-liang di-fông hao kông-cʽih: ng-lah ng-to keng-deo sô tʽing-meng-go, læ oh-ngô-teng hao djün-kʽæ-kyʽi. <sup>28</sup> Keh-sing *tsih* *neng-keo* sah kyi-sing, feh neng-keo sah weh-ling cü-kwu, hao-vong pʽô gyi: wa-z læ di-nyüoh-li neng-keo mih-diao weh-ling lin kyi-sing, ——keh-go Cü-kwu, z ng-lah kæ pʽô go. <sup>29</sup> Liang-tsah mô-tsiang kyʽi feh-z ih-feng nying-ts hao ma-de? ziah-z ng-lah-go Ah-tia feh ing-hyü, gyi-cong ih-tsah tu feh we tih-lôh di-yiang-li. <sup>30</sup> Dæn-z ng-lah ni, ziu-z deo-fah yia keng-keng tu shü-hao-liao. <sup>31</sup> Keh-lah hao-vong pʽô; ng-lah z pi hyü-to mô-tsiang wa kwe-djong. <sup>32</sup> Ka-ni, væn-pah læ nying-kô min-zin we tsiao-jing Ngô cü-kwu, læ Ngô tʽin-zông Ah-tia min-zin Ngô yia we tsiao-jing gyi: <sup>33</sup> læ nying-kô min-zin feh tsiao-jing Ngô cü-kwu, læ Ngô tʽin-zông Ah-tia min-zin Ngô yia feh tsiao-jing gyi.

<sup>24</sup> 「學生子嘸得過於其先生；奴僕也嘸得過於其主人家。<sup>25</sup> 學生子像其先生，奴僕像其主人家，介夠了。家主，人家尚且話其<u>別西卜</u><sup>\[1\]</sup>，何況其個家人呢！<sup>26</sup> 箇拉好甮怕其拉。因爲嘸有一樣暗藏事幹弗會露出來；嘸有一樣私下事幹弗會撥人家曉得。<sup>27</sup> 我等爾拉來暗暗烏碎所話個，爾拉來亮亮地方好講出。爾拉耳朵根頭所聽聞個，來屋瓦頂好傳開去。<sup>28</sup> 箇星只能夠殺肌身，弗能夠殺活靈主顧，好甮怕其。還是來地獄裏能夠滅掉活靈連肌身，——箇個主顧，是爾拉該怕個。<sup>29</sup> 兩隻麻雀豈弗是一分銀子好買了？若是爾拉個阿爹弗應許，其中一隻都弗會跌落地垟裏。<sup>30</sup> 但是爾拉呢，就是頭髮也根根都數好了。<sup>31</sup> 箇拉好甮怕。爾拉是比許多麻雀還貴重。<sup>32</sup> 介呢，凡百來人家面前會招認我主顧，來我天上阿爹面前我也會招認其。<sup>33</sup> 來人家面前弗招認我主顧，來我天上阿爹面前我也弗招認其。

<sup>\[1\]*Ziu-z* kwe-wông. 就是鬼王。（原註）</sup>

<sup>34</sup> “Ng-lah m-nao tsʽeng Ngô læ z peh tʽin-ʽô tʽa-bing; Ngô læ, feh-z peh gyi tʽa-bing, z peh gyi dong ken-ko. <sup>35</sup> Ing-we Ngô læ, z s-teh ng-ts teng ah-tia, nön teng ah-nyiang, sing-vu teng ah-bo, tu we su-sæn-kʽæ. <sup>36</sup> Zi-kô-nying we tso gyi ün-kô. <sup>37</sup> Æ-kying tia-nyiang ko-jü Ngô, feh kʽo-yi tso Ngô meng-du: æ-sih ng-nô ko-jü Ngô, feh kʽo-yi tso Ngô meng-du. <sup>38</sup> Wa-yiu feh pe zi jih-z-kô keng Ngô læ go, yia feh kʽo-yi tso Ngô meng-du. <sup>39</sup> Ziah yiu zing-djôh zi sing-ming cü-kwu, *fæn-cün* we sông-diao gyi: we-leh Ngô sông-diao zi sing-ming cü-kwu, *fæn-cün* we zing-djôh gyi.

<sup>34</sup> 「爾拉嘸得好忖我來是撥天下太平。我來，弗是撥其太平，是撥其動干戈。<sup>35</sup> 因爲我來，是使得兒子等阿爹，囡等阿孃，新婦等阿婆，都會疏散開。<sup>36</sup> 自家人會做其冤家。<sup>37</sup> 愛敬爹孃過如我，弗可以做我門徒。愛惜兒囡過如我，弗可以做我門徒。<sup>38</sup> 還有弗背自十字架跟我來個，也弗可以做我門徒。<sup>39</sup> 若有尋着自性命主顧，反轉會喪掉其。爲了我喪掉自性命主顧，反轉會尋着其。

<sup>40</sup> “Væn-pah tsih-ziu ng-lah, ziu-z tsih-ziu Ngô; tsih-ziu Ngô, ziu-z tsih-ziu tsʽa Ngô læ go Cü-kwu. <sup>41</sup> Ziah yiu nying kʽen-kyin gyi z sin-cü-nying, ziu kyʽi tsih-ziu keh. sin-cü-nying, gyi we teh-djôh sin-cü-nying-go pao-ing: ziah yiu nying kʽen-kyin gyi z tsing-dzih-go nying, ziu kyʽi tsih-ziu keh tsing-dzih-go nying, gyi we teh-djôh tsing-dzih nying-go pao-ing. <sup>42</sup> Ziah yiu nying kʽen-kyin keh-sing siao-nying li-hyiang ih-go z-go meng-du, tæn-tsih coh ih-pe lang-*shü* peh gyi *kyʽüoh*, Ngô tsing wô hyiang ng-lah dao, gyi tsong feh we shih-diao pao-ing.”

<sup>40</sup> 「凡百接受爾拉，就是接受我。接受我，就是接受差我來個主顧。<sup>41</sup> 若有人看見其是先知人，就去接受箇先知人，其會得着先知人個報應。若有人看見其是正直個人，就去接受箇正直個人，其會得着正直人個報應。<sup>42</sup> 若有人看見箇星小人裏向一個是個門徒，單只給一杯冷水撥其喫，我真話向爾拉道，其總弗會失掉報應。」

---

### Mt. XI.

Yiæ-su jih-nyi-go meng-du feng-fu-hao-ts, ziu li-kʽæ keh-deo, tao gyi-lah-go zing-li kyʽi kông dao-li djün kyiao kyʽi.

<u>耶穌</u>十二個門徒吩咐好仔，就離開箇頭，到其拉個城裏去講道理傳教去。

<sup>2</sup> IAH-ʽEN læ lao-kæn-li tʽing-meng Kyi-toh tso-go z-ken, tsʽa zi liang-go meng-du kyʽi meng Gyi, wô, <sup>3</sup> “Tông-kæ læ go Cü-kwu z Ng feh, wa-z ah-lah tsæ siang-vông bih-nying ni?” <sup>4</sup> Yiæ-su we-teh gyi-lah, wô, “Ng-lah sô tʽing-meng-go sô kʽen-kyin-go z-ken, hao kyʽi pao hyiang Iah-ʽen dao: <sup>5</sup> yiu hah-ts we kʽen-kyin, kwa-kyiah we tseo lu, da-mô-fong we ken-zing, long-bang we tʽing-meng, si-nying weh-cün-læ, yiu foh-ing dao-li djün peh gyüong-nying tʽing. <sup>6</sup> Wa-yiu væn-pah feh in-tseng kyʽi-diao Ngô cü-kwu yiu foh-kyʽi.”

<sup>2</sup> <u>約翰</u>來牢監裏聽聞<u>基督</u>做個事幹，差自兩個門徒去問其，話：<sup>3</sup> 「當該來個主顧是爾弗，還是阿拉再想望別人呢？」<sup>4</sup> <u>耶穌</u>回答其拉，話：「爾拉所聽聞個所看見個事幹，好去報向<u>約翰</u>道。<sup>5</sup> 有瞎子會看見，拐腳會走路，大麻瘋會乾淨，聾𦗭會聽聞，死人活轉來，有福音道理傳撥窮人聽。<sup>6</sup> 還有凡百弗嫌憎棄掉我主顧有福氣。」

<sup>7</sup> Gyi-lah kyʽi-go z-ʽeo, Yiæ-su teng keh-do-dziao nying kông-kyʽi Iah-ʽen-go z-ken læ, *z-ka* *wô*:——

<sup>7</sup> 其拉去個時候，<u>耶穌</u>等箇大潮人講起<u>約翰</u>個事幹來，是介話：——

“Ng-lah ʽæn-tsao tseo-cʽih tao kwʽông-iæ di-fông kyʽi kʽen soh-si? Wa-z *kyʽi* *kʽen* ih-keng be fong cʽü-dong-go lu-ken feh? <sup>8</sup> Ng-lah tseo-cʽih, tao-ti kyʽi kʽen soh-si? Wa-z *kyʽi* *kʽen* ih-go cʽün nyün-siang i-zông go nying feh? Keh-sing cʽün nyün-siang i-zông go z deng læ wông-kong li-hyiang. <sup>9</sup> Ng-lah tseo-cʽih, tao-ti kyʽi kʽen soh-si? Wa-z *kyʽi* *kʽen* ih-go sin-cü-nying feh? Ngô wô hyiang ng dao, Z-go *sin-cü-nying*; ping-tsʽia wa ko-jü sin-cü-nying. <sup>10</sup> *Shü-li* sô sia-tih, ‘Ngô tang-fah Ngô-go tsʽa-s læ Ng-go min-zin, kyʽi be-bæn Ng zin-deo-go lu,’ \[Ml. 3. 1.\] ziu-z ts-tin gyi. <sup>11</sup> Ngô tsing wô hyiang ng-lah dao, Z nyü-nying sô sang-go, m-yiu ih-go do-jü ʽAng-si-li-go Iah-ʽen cʽih-ko: dæn-z læ tʽin-koh-li ting siao-go cü-kwu wa pi gyi do. <sup>12</sup> Z dzong ʽAng-si-li-go Iah-ʽen z-ʽeo tao næn-kæn, tʽin-koh be nying-kô gyiang-deh, z gyiang-go cü-kwu we deh-leh-kyʽi. <sup>13</sup> Ing-we long-tsong sin-cü-nying teng lih-fah-go shü kông mi-læ z-ken, tu z ih-dzih tao Iah-ʽen z-ʽeo. <sup>14</sup> Ng-lah ziah kʽeng tsih-ziu keh-go shih-wô, tông-kæ læ go Yi-li-üô, ziu-z Iah-ʽen. <sup>5</sup> Yiu ng-to we tʽing go cü-kwu, kæ tʽing.

「爾拉閒早走出到曠野地方去看啥西？還是去看一根被風吹動個蘆竿弗？<sup>8</sup> 爾拉走出，到底去看啥西？還是去看一個穿軟相衣裳個人弗？箇星穿軟相衣裳個是庉來王宮裏向。<sup>9</sup> 爾拉走出，到底去看啥西？還是去看一個先知人弗？我話向爾道，是個先知人。並且還過如先知人。<sup>10</sup> 書裏所寫的：『我打發我個差使來爾個面前，去備辦爾前頭個路，』\[Ml. 3. 1.\] 就是指點其。<sup>11</sup> 我真話向爾拉道，是女人所生個，嘸有一個大如行洗礼個<u>約翰</u>出過。但是來天國裏頂小個主顧還比其大。<sup>12</sup> 是從行洗礼個<u>約翰</u>時候到難間，天國被人家強奪，是強個主顧會奪勒去。<sup>13</sup> 因爲攏總先知人等律法個書講未來事幹，都是一直到<u>約翰</u>時候。<sup>14</sup> 爾拉若肯接受箇個說話，當該來個<u>以利亞</u>，就是<u>約翰</u>。<sup>15</sup> 有耳朵會聽個主顧，該聽。

<sup>16</sup> “Dæn-z Ngô yüong soh-si hao pi yin-dzæ keh-dæ *nying*? Kʽo-pi-ziang siao-w̆æn zo læ z-min-zông, eo gyi-lah de-ho, z-ka wô, <sup>17</sup> ‘Ah-lah teng ng cʽü dih-ts, ng-lah m̆-teh tʽiao-vu; ah-lah teng ng di-kʽoh, ng-lah m̆-teh pe-shông.’ <sup>18</sup> Ing-we Iah-ʽen læ, yi feh kyʽüoh yi feh hah; gyi-lah wô, ‘Gyi z jih-mo-go:’ Nying-go Ng-ts læ, yi kyʽüoh yi hah; gyi-lah wô, ‘Gyi z tʽen-zih tʽen-tsiu-go nying, yia z Siu-zin-liang-go teng ze-nying-go beng-yiu.’ Dæn-z tsʽong-ming-go nying we bin-cʽih tsʽong-ming *Cü-kwu-go* dao-yi læ.”

<sup>16</sup> 「但是我用啥西好比現在箇代人？可比像小娃坐來市面上，謳其拉隊夥，是介話：<sup>17</sup> 『阿拉等爾吹笛子，爾拉嘸得跳舞；阿拉等爾啼哭，爾拉嘸得悲傷。』<sup>18</sup> 因爲<u>約翰</u>來，又弗喫又弗喝。其拉話：『其是入魔個。』人個兒子來，又喫又喝。其拉話：『其是貪食貪酒個人，也是收錢糧個等罪人個朋友。』但是聰明個人會辨出聰明主顧個道義來。』

<sup>20</sup> YIÆ-SU yiu ting to jing-tsih tso-kæn keh-sing zing-li, ing-we wa m-neh we-sing-cün-i, keh-tsao tsah-vah gyi, z-ka wô: <sup>21</sup> “Ng Kʽo-lah-sing yiu ʽo-se! Ng Pih-sæ-da yiu ʽo-se! ing-we læ ng-lah cong-nyiang sô tso-go jing-tsih ziah tso læ Tʽe-lo Si-teng, gyi-lah lao-tsao cʽün-leh mô-i tsao-leh hwe-dzing we-sing-cün-i-de. <sup>22</sup> Dæn-z Ngô wô hyiang ng-lah dao, Tao sing-pʽun nyih-ts, Tʽe-lo Si-teng-go ying-vah pi ng-lah kyʽing-kʽo. <sup>23</sup> Wa-yiu ng Kyüô-pah-nong, yi-kying kyü-zông ih-dzih tao tʽin *ka*, tsiang-læ iao tʽe ng lôh ih-dzih tao ing-s-li ka: ing-we læ ng-go cong-nyiang sô tso-go jing-tsih, ziah tso læ Sô-to-mô, gyi tao jü-kying wa læ-tong-de. <sup>24</sup> Dæn-z Ngô wô hyiang ng-lah dao, Tao sing-pʽun nyih-ts, Sô-to-mô di-fông-go ying-vah pi ng kyʽing-kʽo.”

<sup>20</sup> <u>耶穌</u>有頂多神蹟做間箇星城裏，因爲還嘸得回心轉意，箇遭責罰其，是介話：<sup>21</sup> 「爾<u>可拉汛</u>有禍祟！爾<u>必賽大</u>有禍祟！因爲來爾拉中央所做個神蹟若做來<u>推羅</u>、<u>西頓</u>，其拉老早穿勒麻衣遭勒灰塵回心轉意了。<sup>22</sup> 但是我話向爾拉道，到審判日子，<u>推羅</u>、<u>西頓</u>個刑罰比爾拉輕可。<sup>23</sup> 還有爾<u>迦百農</u>，已經舉上一直到天介，將來要推爾落一直到陰司裏介。因爲來爾個中央所做個神蹟，若做來<u>所多瑪</u>，其到如今還來東了。<sup>24</sup> 但是我話向爾拉道，到審判日子，<u>所多瑪</u>地方個刑罰比爾輕可。」

<sup>25</sup> Keh-go z-ʽeo Yiæ-su kʽæ kʽeo, z-ka wô, “Ah-tia, tʽin teng di-go Cü-tsæ, Ngô zia-zia Ng, ing-we Ng tsô-djü keh-sing z-ken feh peh tsʽong-ming dzæ-neng-go cü-kwu hyiao-teh, fæn-cün hyin-cʽih peh na-hwun ming-bah. <sup>26</sup> Ah-tia, z-go; ing-we Ng-go ts-i, hwun-hyi z-ka-go.

<sup>25</sup> 箇個時候<u>耶穌</u>開口，是介話：「阿爹，天等地個主宰，我謝謝爾，因爲爾遮住箇星事幹弗撥聰明才能個主顧曉得，反轉顯出撥奶花明白。<sup>26</sup> 阿爹，是個。因爲爾個旨意，歡喜是介個。

<sup>27</sup> “Væn-veh tu z Ngô Ah-tia kao-dæ Ngô go. Djü-leh Ah-tia ts-nga, m-nying hyiao-teh Ng-ts; djü-leh Ng-ts teng Ng-ts kʽeng hyin-cʽih *Ah-tia* peh gyi cü-kwu ts-nga, yia m-nying hyiao-teh Ah-tia.

<sup>27</sup> 「萬物都是我阿爹交代我個。除了阿爹之外，嘸人曉得兒子。除了兒子等兒子肯顯出阿爹撥其主顧之外，也嘸人曉得阿爹。

<sup>28</sup> “Ng-lah væn-pah lao-kʽwu tʽiao djong-tæn cü-kwu, hao tao Ngô u-dông læ; Ngô we peh ng-lah en-tæn. <sup>29</sup> Ngô yiu w̆eng-ziu kyʽin-hyü-go sing; hao læ ziu Ngô-go ah, dzong Ngô tso sin-sang; ng-lah ziu we teh-djôh weh-ling-go en-tæn. <sup>30</sup> Ing-we Ngô-go ah z yüong-yi-go; Ngô-go tæn-deo z kyʽing-go.”

<sup>28</sup> 「爾拉凡百勞苦挑重擔主顧，好到我烏蕩來。我會撥爾拉安耽。<sup>29</sup> 我有溫柔謙虛個心。好來就我個軛，從我做先生。爾拉就會得着活靈個安耽。<sup>30</sup> 因爲我個軛是容易個；我個擔頭是輕個。」

---

### Mt. XII.

Keh-go z-ʽeo Yiæ-su en-sih-nyih tseo-ko mah-din-li; Gyi-go meng-du du-kyi, kyʽi tsah-leh mah-be kyʽüoh-kyʽüoh. <sup>2</sup> Fah-li-sæ nying kʽen-kyin, teng Gyi wô, “Nô! Ng-go meng-du læ-kæn tso en-sih-nyih feh ing-kæ tso go z-ken.” <sup>3</sup> Yiæ-su teng gyi-lah wô, “Da-bih teng gyi dong-de nying du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>4</sup> ziu-z tseo-tsing Jing-ming-go oh-lô, kyʽüoh pa-kæn-go ping; keh-go ping gyi-zi teng dong-de-go nying tu feh ing-kæ kyʽüoh, tsih-yiu tsi-s keh-sing hao kyʽüoh. <sup>5</sup> Wa-yiu lih-fah-li *sô* *wô*, en-sih-nyih tsi-s læ sing-din-li væn-djôh en-sih-nyih, yia m-kao ze;—— ng-lah soh m-neh doh-ko ma? <sup>8</sup> Ngô wô hyiang ng-lah dao, Dông-deo læ-tong yiu *Ih-go* pi sing-din wa do. <sup>7</sup> ‘Ngô iao dz-pe feh iao foh-li,’ \[ʽO. 6. 6.\] *keh-kyü* *shih-wô* dza-go i-s, ng-lah ziah-z ming-bah, m-ze-go nying ng-lah tsæ-ve kyʽi ding gyi ze. <sup>8</sup> Ing-we Nying-go Ng-ts yia z en-sih-nyih-go Cü.”

箇個時候<u>耶穌</u>安息日走過麥田裏。其個門徒肚飢，去摘勒麥佩喫喫。<sup>2</sup> <u>法利賽</u>人看見，等其話：「喏！爾個門徒來間做安息日弗應該做個事幹。」<sup>3</sup> <u>耶穌</u>等其拉話：「<u>大闢</u>等其同隊人肚飢時候，<u>大闢</u>所做個事幹，爾拉啥嘸得讀過嗎？<sup>4</sup> 就是走進神明個屋落，喫擺間個餅。箇個餅其自等同隊個人都弗應該喫，只有祭司箇星好喫。<sup>5</sup> 還有律法裏所話，安息日祭司來聖殿裏犯着安息日，也嘸告罪。——爾拉啥嘸得讀過嗎？<sup>6</sup> 我話向爾拉道，蕩頭來東有一個比聖殿還大。<sup>7</sup> 『我要慈悲弗要福禮，』\[ʽO. 6. 6.\] 箇句說話咋個意思，爾拉若是明白，嘸罪個人爾拉再𣍐去定其罪。<sup>8</sup> 因爲人個兒子也是安息日個主。」

<sup>9</sup> *Yiæ-su* li-kʽæ keh-deo, tseo tao gyi-lah-go jü-we-dông-li; <sup>10</sup> yiu ih-go nying læ-kæn, gyi ih-tsah siu fong-de. Gyi-lah ziu meng Yiæ-su, z-ka wô, “En-sih-nyih i bing, tsôh-hying feh tsôh-hying?” *gyi-lah-go* i-s iao-siang kao Gyi zông. <sup>11</sup> Yiæ-su teng gyi-lah wô, “Ng-lah cong-nyiang jü-noh yiu ih-tsah yiang, keh-tsah en-sih-nyih tih-lôh di-kʽang-li, feh iao kyʽi cô-leh gyi liao-zông-læ ma? <sup>12</sup> Nying teng yiang kwe-zin tsʽô to-siao ni! Ka kʽen-kyʽi-læ, en-sih-nyih tso hao z-ken z tsôh-hying-go.” <sup>13</sup> Keh-tsao *Yiæ-su* teng keh-go nying wô, “Ng-go siu sing-tæn-cʽih-læ.” Gyi sing-cʽih-læ; *siu* ziu djün-yü, ziang bih-tsah ka-go. Fah-li-sæ nying ziu tseo-cʽih-kyʽi, dô-kô siang-liang dza-go hao long-sah Yiæ-su.

<sup>9</sup> <u>耶穌</u>離開箇頭，走到其拉個聚會堂裏。<sup>10</sup> 有一個人來間，其一隻手風了。其拉就問<u>耶穌</u>，是介話：「安息日醫病，作興弗作興？」其拉個意思要想告其上。<sup>11</sup> <u>耶穌</u>等其拉話：「爾拉中央誰儂有一隻羊，箇隻安息日跌落地坑裏，弗要去揸勒其撩上來嗎？<sup>12</sup> 人等羊貴賤差多少呢！介看起來，安息日做好事幹是作興個。」<sup>13</sup> 箇遭<u>耶穌</u>等箇個人話：「爾個手伸帶出來。」其伸出來。手就痊癒，像別隻介個。<u>法利賽</u>人就走出去，大家商量咋個好弄煞<u>耶穌</u>。

<sup>15</sup> Yiæ-su hyiao-teh, ziu li-kʽæ keh-deo: yiu ih-do-dziao nying keng-leh Gyi kyʽi, Gyi ziu i-hao gyi-lah long-tsong; <sup>16</sup> yi ting-côh gyi-lah m-nao yiang Gyi-go ming-sing: <sup>17</sup> hao s-teh sin-cü Yi-sæ-üô kông-ko-liao-shih-wô yiu yiao-nyiæn, z-ka wô, <sup>18</sup> “Tsʽia-kʽen Ngô Nu-boh, z Ngô sô tʽiao-shün-go; Ngô tsʽing-æ-go Cü-kwu, z Ngô sing-li sô hwun-hyi-go: Ngô we s-peh Gyi Ngô-go Ling, Gyi ziu we djün tsing-dzih-go dao-li tao bih-koh kyʽi. <sup>19</sup> Gyi feh we tsang-zao, feh we wu-long hyiang-liang; læ do-ka-zông nying-kô yia feh we tʽing-meng Gyi-go sing-hyiang. <sup>20</sup> Ih-keng sông-seng-liao-go lu-ken, Gyi feh we dön gyi kʽæ; wa læ-tih in-go lah-coh-sing, feh we meng gyi u; dzih-teng-tao s-teh tsing-dzih-go dao-li teh-sing. <sup>21</sup> Wa-yiu bih-koh-nying we nyiang-vông Gyi-go ming-deo.” \[Y. 42. 1.\]

<sup>15</sup> <u>耶穌</u>曉得，就離開箇頭。有一大潮人跟勒其去，其就醫好其拉攏總。<sup>16</sup> 又叮囑其拉嘸得好揚其個名聲。<sup>17</sup> 好使得先知<u>以賽亞</u>講過了說話有效驗，是介話：<sup>18</sup> 「且看我奴僕，是我所挑選個。我親愛個主顧，是我心裏所歡喜個。我會賜撥其我個靈，其就會傳正直個道理到別國去。<sup>19</sup> 其弗會爭造，弗會胡嚨響亮。來大街上人家也弗會聽聞其個聲響。<sup>20</sup> 一根喪生了個蘆竿，其弗會斷其開。還來的煙個蠟燭芯，弗會捫其熓。直等到使得正直個道理得勝。<sup>21</sup> 還有別國人會仰望其個名頭。」\[Y. 42. 1.\]

<sup>22</sup> KEH-GO z-ʽeo yiu ih-go jih-mo-go nying, yi z hah-ngæn yi z ô-ts, ta tao Yiæ-su u-sen læ: *Yiæ-su* ziu i gyi hao, s-teh hah-ngæn we kʽen, ô-ts we kông. <sup>23</sup> Cong-nying tu kying-hyiæ, z-ka wô, “Keh kyʽi feh-z Da-bih-go ʽEo-dæ?” <sup>24</sup> Fah-li-sæ nying ih tʽing-meng wô, “Keh-go Cü-kwu ken-cʽih kyü, peh-ko z kʽao-djôh kwe-wông Bih-si-poh go.”

<sup>22</sup> 箇個時候有一個入魔個人，又是瞎眼又是啞子，帶到<u>耶穌</u>烏碎來。<u>耶穌</u>就醫其好，使得瞎眼會看，啞子會講。<sup>23</sup> 衆人都驚駭，是介話：「箇豈弗是<u>大闢</u>個後代？」<sup>24</sup> <u>法利賽</u>人一聽聞話：「箇個主顧趕出鬼，不過是靠着鬼王<u>別西卜</u>個。」

<sup>25</sup> Yiæ-su hyiao-teh gyi-lah sing-siang, teng gyi-lah wô, “Væn-pah ih-koh li-deo feng-lih-kʽæ læ-tih zi tang zi, tsong we pin tso hwông-di: væn-pah ih-go zing-li, ʽôh-tsia ih-kô li-deo, feng-lih-kʽæ zi tang zi, tsong lih-feh-lao. <sup>26</sup> Ziah-z Sah-dæn ken-cʽih Sah-dæn, *keh* *ziu-z* feng-kʽæ zi tang zi; ka-ni, gyi-go koh dza-we lih-leh-lao ni? <sup>27</sup> Ngô ken-cʽih kyü ziah-z kʽao-djôh Bih-si-poh, ng-lah-go meng-du ken-cʽih *kyü* z kʽao-djôh jü ni? sô-yi gyi-lah we ding ng-lah-go ze. <sup>28</sup> Ngô ken-cʽih kyü ziah-z kʽao-djôh Jing-ming-go Ling, keh-meh Jing-ming-go koh yi-kying tao ng-lah-go sing-pin læ-tong-de. <sup>29</sup> ʽÔh-tsia jü neng-keo tseo-tsing hao-lao-go oh-lô, tsʽiang-deh gyi dzæ-veh? kyʽi feh iao sin bo-djü keh-go hao-lao, ʽeo-deo hao tsʽiang-deh gyi oh-lô-go *tong-si*? <sup>30</sup> Feh teng Ngô dong-de cü-kwu, ziu-z; Ngô te-deo: feh teng Ngô siu-long cü-kwu, ziu-z sæn-diao.

<sup>25</sup> <u>耶穌</u>曉得其拉心想，等其拉話：「凡百一國裏頭分裂開來的自打自，總會變做荒地。凡百一個城裏，或者一家裏頭，分裂開自打自，總立弗牢。<sup>26</sup> 若是<u>撒但</u>趕出<u>撒但</u>，箇就是分開自打自。介呢，其個國咋會立勒牢呢？<sup>27</sup> 我趕出鬼若是靠着<u>別西卜</u>，爾拉個門徒趕出鬼是靠着誰呢？所以其拉會定爾拉個罪。<sup>28</sup> 我趕出鬼若是靠着神明個靈，箇末神明個國已經到爾拉個身邊來東了。<sup>29</sup> 或者誰能夠走進好佬個屋落，搶奪其財物？豈弗要先縛住箇個好佬，後頭好搶奪其屋落個東西？<sup>30</sup> 弗等我同隊主顧，就是，我對頭。弗等我收攏主顧，就是散掉。

<sup>31</sup> “Sô-yi Ngô wô hyiang ng-lah dao, Nying-go pah-yiang ze-ôh teng sih-doh-go shih-wô, tu hao sô-diao; tsih-yiu nying sih-doh *Sing*-Ling go shih-wô sô-feh-diao-go. <sup>32</sup> Væn-pah kông shih-wô teh-ze Nying-go Ng-ts, hao sô gyi diao; tsih-yiu kông *shih-wô* teh-ze Sing-Ling cü-kwu, kying-si ʽô-si tu sô-feh-diao. <sup>33</sup> Ih-cü jü, ng-lah ziah sön gyi hao-go, gyi ko-ts yia z hao-go; ih-cü jü, ziah sön gyi w̆a-go, gyi ko-ts yia z w̆a-go: ing-we kʽen gyi ko-ts, hao sih-teh gyi jü. <sup>34</sup> Doh-dzô-go cong-tông! ng-lah kyi-jün z ôh-go, dza neng-keo kông hao *shih-wô*? ing-we cü-pô kông-go, z dzong sing-li kah-cʽih-læ-go to-deo. <sup>35</sup> Hao-nying, dzong gyi sing li-hyiang kʽông-tih-go hao-cʽü, fah-cʽih hao z-ken læ; w̆a-nying, dzong gyi *sing* *li-hyiang* kʽông-tih-go w̆a-cʽü, fah-cʽih w̆a z-ken læ. <sup>36</sup> Ngô wô hyiang ng-lah dao, Nying sô kông-go hyü-wô, tao sing-pʽun nyih-ts sön tsiang, kyü-tang-kyü tu iao sön-tsing. <sup>37</sup> Ing-we iao sön ng tsing-dzih-go, z dzong ng-go shih-wô; iao ding ng-go ze, yia z dzong ng-go shih-wô.”

<sup>31</sup> 「所以我話向爾拉道，人個百樣罪惡等褻瀆個說話，都好赦掉。只有人褻瀆聖靈個說話赦弗掉個。<sup>32</sup> 凡百講說話得罪人個兒子，好赦其掉。只有講說話得罪聖靈主顧，今世下世都赦弗掉。<sup>33</sup> 一株樹，爾拉若算其好個，其果子也是好個。一株樹，若算其壞個，其果子也是壞個。因爲看其果子，好識得其樹。<sup>34</sup> 毒蛇個種黨！爾拉既然是惡個，咋能夠講好說話？因爲嘴巴講個，是從心裏溢出來個多頭。<sup>35</sup> 好人，從其心裏向囥的個好處，發出好事幹來。壞人，從其心裏向囥的個壞處，發出壞事幹來。<sup>36</sup> 我話向爾拉道，人所講個虛話，到審判日子算賬，句打句都要算進。<sup>37</sup> 因爲要算爾正直個，是從爾個說話。要定爾個罪，也是從爾個說話。」

<sup>38</sup> KEH-TSAO yiu kyi-go doh-shü-nying teng Fah-li-sæ nying kʽæ kʽeo, wô, “Sin-sang, ah-lah iao Ng hyin-cʽih ih-go ziao-deo peh ah-lah kʽen-kʽen.” <sup>39</sup> Yiæ-su we-teh gyi-lah, wô, “*Keh-go* hyüong-ôh kæn-ying-go shü-dæ iao-siang gyiu ziao-deo: djü-leh sin-cü Iah-nô-go ziao-deo ts-nga, tsong feh peh gyi *kʽen* soh-go ziao-deo. <sup>40</sup> Ing-we tsing-ziang Iah-nô sæn nyih sæn yia læ gying-ng du-bi li-hyiang; Nying-go Ng-ts yia z-ka we sæn nyih sæn yia læ di-yiang cong-nyiang. <sup>41</sup> Nyi-nyi-vi nying tao sing-pʽun *nyih-ts* we teng yin-dzæ keh-dæ *nying* dô-kô bô-kyʽi-læ, *Nyi-nyi-vi* *nying* yia we ding keh-dæ *nying-go* ze: ing-we gyi-lah tʽing Iah-nô-go kao-hyüing ziu we-sing-cün-i; hwông-tsʽia dông-deo yiu pi Iah-nô wa do-go læ-tong. <sup>42</sup> Nen-pin-go nyü-wông tao sing-pʽun nyih-ts we teng yin-dzæ keh-dæ *nying* dô-kô bô-kyʽi-læ, *keh-go* *nyü-wông* yia we ding gyi-lah ze: ing-we gyi dzong di-go zing-deo tseo-læ tʽing Sô-lo-meng tsʽong-ming-go *shih-wô*; hwông-tsʽia dông-deo yiu pi Sô-lo-meng wa do-go læ-tong.

<sup>38</sup> 箇遭有幾個讀書人等<u>法利賽</u>人開口，話：「先生，阿拉要爾顯出一個兆頭撥阿拉看看。」<sup>39</sup> <u>耶穌</u>回答其拉，話：「箇個兇惡姦淫個世代要想求兆頭。除了先知<u>約拿</u>個兆頭之外，總弗撥其看啥個兆頭。<sup>40</sup> 因爲正像<u>約拿</u>三日三夜來鯨魚肚皮裏向。人個兒子也是介會三日三夜來地垟中央。<sup>41</sup> <u>尼尼微</u>人到審判日子會等現在箇代人大家爬起來，<u>尼尼微</u>人也會定箇代人個罪。因爲其拉聽<u>約拿</u>個教訓就回心轉意。況且蕩頭有比<u>約拿</u>還大個來東。<sup>42</sup> 南邊個女皇到審判日子會等現在箇代人大家爬起來，箇個女皇也會定其拉罪。因爲其從地個盡頭走來聽<u>所羅門</u>聰明個說話。況且蕩頭有比<u>所羅門</u>還大個來東。

<sup>43</sup> “Ao-tsao kyü dzong nying-go sing-zông ka tseo-cʽih, ziu læ hwông-ʽen di-fông tseo-læ-tseo-kyʽi læ-tih zing en-tæn *u-dông*, zing-feh-djôh; <sup>44</sup> keh-tsao wô, “Ngô we tseo-cün tao zin-deo tseo-cʽih-go oh-lô kyʽi.’ Ih tseo-tao, kʽen-kyin pih-zing-tsʽing, sao ken-zing, tsông-sih-hao-de. <sup>45</sup> Ziu kyʽi, yi ta-ling tsʽih-go kyü pi gyi-zi wa ôh-go, tseo-tsing keh-deo kyʽi deng-lôh: keh-go nying kyih-sah-go z-ken pi gyi kyʽi-deo keng-kô w̆a-de. Yin-dzæ-go ôh shü-dæ tsiang-læ yia z-ka-go.”

<sup>43</sup> 「鏖糟鬼從人個身上介走出，就來荒旱地方走來走去來的尋安耽烏蕩，尋弗着。<sup>44</sup> 箇遭話：『我會走轉到前頭走出個屋落去』」一走倒，看見壁淨清，掃乾淨，裝飾好了。<sup>45</sup> 就去，又帶領七個鬼比其自還惡個，走進箇頭去庉落。箇個人結煞個事幹比其起頭更加壞了。現在個惡世代將來也是介個。」

<sup>46</sup> “YIÆ-SU teng cong-nying wa læ-tih kông-go z-ʽeo, kʽeo-kʽeo Gyi-go ah-nyiang teng hyüong-di læ nga-deo lih-kæn, iao-siang teng Gyi kông. <sup>47</sup> Yiu ih-go nying teng Gyi wô, “Tsʽia-kʽen, Ng-go ah-nyiang teng hyüong-di nga-deo lih-kæn, iao-siang teng Ng kông.” <sup>48</sup> Yiæ-su we-teh tʽong-cü Gyi go cü-kwu, wô, “Ngô ah-nyiang z jü? Ngô hyüong-di z jü?” <sup>49</sup> Ziu sing-cʽih siu tin-tin meng-du, wô, “Tsʽia-kʽen Ngô ah-nyiang, teng Ngô hyüong-di! <sup>50</sup> Ing-we væn-pah i Ngô tʽin-zông Ah-tia ts-i tso-go cü-kwu, keh ziu-z Ngô hyüong-di, tsi-me, teng ah-nyiang.”

<sup>46</sup> 「<u>耶穌</u>等衆人還來的講個時候，扣扣其個阿孃等兄弟來外頭立間，要想等其講。<sup>47</sup> 有一個人等其話：「且看，爾個阿孃等兄弟外頭立間，要想等爾講。」<sup>48</sup> <u>耶穌</u>回答通知其個主顧，話：「我阿孃是誰？我兄弟是誰？」<sup>49</sup> 就伸出手點點門徒，話：「且看我阿孃，等我兄弟！<sup>50</sup> 因爲凡百依我天上阿爹旨意做個主顧，箇就是我兄弟，姊妹，等阿孃。」

---

### Mt. XIII.

Keh ih-nyih Yiæ-su dzong oh-lô tseo-cʽih, zo læ hæ pin-yin. <sup>2</sup> Yiu ih-do-dziao nying tseo-long Gyi u-sen læ; s-teh Gyi *tsih* *hao* tʽiao-lôh jün-li zo: ʽo-dziao nying tu lih læ hæ-du-zông. <sup>3</sup> *Yiæ-su* ziu yüong pi-fông shih-wô kông hyü-to z-ken peh gyi-lah tʽing, z-ka wô:——

箇一日<u>耶穌</u>從屋落走出，坐來海邊沿。<sup>2</sup> 有一大潮人走攏其烏碎來，使得其只好跳落船裏坐。和潮人都立來海塗上。<sup>3</sup> <u>耶穌</u>就用比方說話講許多事幹撥其拉聽，是介話：——

“TSʽIA-TʽING, yiu ih-go tsah iang-ts cü-kwu tseo-cʽih tsah iang-ts kyʽi. Gyi tsah-kʽæ-kyʽi, yiu-sing tih-lôh lu pin-yin; tiao ziu fi-læ kyʽüoh-diao-de. <sup>5</sup> Yiu-sing tih-lôh yiu zah-deo u-dông, na-nyi feh to: we-leh na-nyi feh sing go yün-kwu, ze-siu tsʽiu-cʽih-læ; <sup>6</sup> nyih-deo ih cʽih, ziu sa-pih, ing-we m-neh keng-deo, keh-lah kwʽu-lôh-de. <sup>7</sup> Yiu-sing tih-lôh tsʽ-bang vong-li; tsʽ hying-kyʽi-læ tsô-sah gyi. <sup>8</sup> Yiu-sing tih-lôh hao nyi-nyüoh-li; ziu kyih-jih, yiu-teh-go *kyih* ih-pah *be*, yiu-teh-go loh-jih *be*, yiu-teh-go sæn-jih be. <sup>9</sup> Yiu ng-to we tʽing go cü-kwu, kæ tʽing.”

「且聽，有一個扎秧子主顧走出扎秧子去。其扎開去，有星跌落路邊沿，鳥就飛來喫掉了。<sup>5</sup> 有星跌落有石頭烏蕩，爛泥弗多。爲了爛泥弗深個緣故，隨手抽出來；<sup>6</sup> 日頭一出，就曬癟，因爲嘸得根頭，箇拉枯落了。<sup>7</sup> 有星跌落刺棚縫裏，刺興起來遮煞其。<sup>8</sup> 有星跌落好泥浴裏，就結實，有得個結一百倍，有得個六十倍，有得個三十倍。<sup>9</sup> 有耳朵會聽個主顧，該聽。」

<sup>10</sup> Meng-du tseo-long-kyʽi, teng Gyi wô, “Ng kông peh gyi-lah tʽing, dza-we yüong pi-fông shih-wô?” <sup>11</sup> Yiæ-su we-teh gyi-lah wô, “Ing-we tʽin-koh-go ao-miao z-ken z peh ng-lah hyiao-teh, feh peh gyi-lah *hyiao-teh-go*. <sup>12</sup> Væn-pah yiu-go cü-kwu, wa iao kô-tsʽeo peh gyi, s-teh gyi yiu-yü; væn-pah m̆-teh-go cü-kwu, lin gyi sô yiu-go yia iao teng gyi deh-leh-kyʽi. <sup>13</sup> Ngô sô-yi yüong pi-fông shih-wô kông peh gyi-lah tʽing; ing-we gyi-lah kʽen-kʽen kʽen-feh-cʽih, tʽing-tʽing tʽing-feh-tsing, yia feh ming-bah. <sup>14</sup> Wa-yiu Yi-sæ-üô yü-sin kông-go shih-wô ing-djôh gyi-lah sing-zông, z-ka wô, ‘Ng-lah tʽing z we tʽing-meng-gyi, tsih-z feh we hyiao-teh; kʽen z we kʽen-kyin-gyi, tsih-z feh we ming-bah. <sup>15</sup> Ing-we keh-go pah-sing, gyi sing ngang-de, gyi-lah ng-to læn-teh tʽing, gyi-lah ngæn-tsing pi-tih; kʽong-pʽô ngæn-tsing kʽen-kyin, ng-to tʽing-meng, sing-li ming-bah, ziu we-sing-cün-i, peh Ngô i gyi-lah hao.’ \[Y. 6. 9, 1O.\] <sup>16</sup> Dæn-z ng-lah-go ngæn-tsing yiu foh-kyʽi, ing-we z kʽen-kyin-go: ng-lah-go ng-to *yiu* *foh-kyʽi*, ing-we z tʽing-meng-go. <sup>17</sup> Ngô tsing wô hyiang ng-lah dao, Yiu hyü-to sin-cü-nying teng tsing-dzih nying iao-siang kʽen ng-lah sô kʽen-kyin-go, m-neh kʽen-kyin-ko; *iao-siang* tʽing ng-lah sô tʽing-meng-go, m-neh tʽing-meng-ko.

<sup>10</sup> 門徒走攏去，等其話：「爾講撥其拉聽，咋會用比方說話？」<sup>11</sup> <u>耶穌</u>回答其拉話：「因爲天國個奧妙事幹是撥爾拉曉得，弗撥其拉曉得個。<sup>12</sup> 凡百有個主顧，還要加湊撥其，使得其有餘；凡百嘸得個主顧，連其所有個也要等其奪勒去。<sup>13</sup> 我所以用比方說話講撥其拉聽，因爲其拉看看看弗出，聽聽聽弗進，也弗明白。<sup>14</sup> 還有<u>以賽亞</u>預先講個說話應着其拉身上，是介話：『爾拉聽是會聽聞其，只是弗會曉得；看是會看見其，只是弗會明白。<sup>15</sup> 因爲箇個百姓，其心硬了，其拉耳朵懶得聽，其拉眼睛閉的，恐怕眼睛看見，耳朵聽聞，心裏明白，就回心轉意，撥我醫其拉好。』\[Y. 6. 9, 1O.\] <sup>16</sup> 但是爾拉個眼睛有福氣，因爲是看見個；爾拉個耳朵有福氣，因爲是聽聞個。<sup>17</sup> 我真話向爾拉道，有許多先知人等正直人要想看爾拉所看見個，嘸得看見過；要想聽爾拉所聽聞個，嘸得聽聞過。

<sup>18</sup> “Ka-ni, keh-go tsah iang-ts go pi-fông ng-lah hao tʽing: <sup>19</sup> væn-pah tʽing-meng *tʽin*-koh-go dao-li feh ming-bah-go nying, keh ôh-go cü-kwu ziu læ, bah-diao gyi sing-li tsah-tih-go iang-ts: keh ziu-z tsah læ lu pin-yin go. <sup>20</sup> Tsah læ yiu zah-deo u-dông go, ziu-z tʽing-meng keh-go dao-li, lih-kʽeh hwun-hwun-hyi-hyi tsih-ziu-go cü-kwu: <sup>21</sup> dæn-z sing-li m-neh keng-deo, peh-ko z dzæn-z-go; we-leh keh-go dao-li pʽong-djôh yiu w̆e-kyʽüoh pih-næn-go z-ken, lih-kʽeh ziu pæn-tih. <sup>22</sup> Tsah læ tsʽ-bang vong-li go, ziu-z tʽing-meng keh-go dao-li cü-kwu; gyi kying-si-go zeo-meng, teng dzæ-veh-go hong-pʽin, tsô-djü keh-go dao-li, ziu m-dao-dzing-de. <sup>23</sup> Tsah læ hao nyi-nyüoh-li go, ziu-z tʽing-meng ming-bah keh-go dao-li cü-kwu; gyi tao kyih-jih, yiu-teh-go kyih ih-pah *be*, yiu-teh-go loh-jih *be*, yiu-teh-go sæn-jih *be*.”

<sup>18</sup> 「介呢，箇個扎秧子個比方爾拉好聽。<sup>19</sup> 凡百聽聞天國個道理弗明白個人，箇惡個主顧就來，拔掉其心裏扎的個秧子。箇就是扎來路邊沿個。<sup>20</sup> 扎來有石頭烏蕩個，就是聽聞箇個道理，立刻歡歡喜喜接受個主顧。<sup>21</sup> 但是心裏嘸得根頭，不過是暫時個。爲了箇個道理碰着有委曲逼難個事幹，立刻就𢲔跌。<sup>22</sup> 扎來刺棚縫裏個，就是聽聞箇個道理主顧。其今世個愁悶，等財物個哄騙，遮住箇個道理，就嘸陶成了。<sup>23</sup> 扎來好泥浴裏個，就是聽聞明白箇個道理主顧。其倒結實，有得個結一百倍，有得個六十倍，有得個三十倍。」

<sup>24</sup> *YIÆ-SU* tsæ di-kyʽi ih-go pi-fông peh gyi-lah tʽing, z-ka wô: “Tʽin-koh kʽo-pi ih-go nying tsah hao-hao iang-ts læ gyi-go din-li: <sup>25</sup> nying-kô tu kwʽeng-joh-go z-ʽeo, cü-nying-kô-go ün-kô læ tsah bô-tsʽao læ mah-go cong-nyiang, ziu kyʽi-de. <sup>26</sup> Teng-tao mah tsʽiu-miao sang-be-go z-ʽeo, bô-tsʽao yia kʽen-cʽih-de. <sup>27</sup> Cü-nying-kô-go nu-boh ziu tseo-læ, wô, ‘Cü! Ng soh feh-z hao iang-ts tsah læ ng-go din-li ma? ka-ni, ʽah-li-læ yiu keh-sing bô-tsʽao?’ <sup>28</sup> Cü-nying-kô teng gyi-lah wô, ‘Keh z ün-kô tso-go.? Nu-boh. wô, “Ng iao ah-lah kyʽi siu-jih gyi feh?’ <sup>29</sup> Gyi wô, ‘Hao-vong; kʽong-pʽô ng-lah siu-jih bô-tsʽao, lin mah yia iao bah-diao. <sup>30</sup> Tsʽia peh liang-yiang dô-kô do-kyʽi-læ ih-dzih tao siu-keh. Siu-keh-go z-ʽeo ngô we teng siu-keh-go cü-kwu wô, Ng-lah sin siu-jih bô-tsʽao, pô-tang-pô bo-tæn-long hao siao ho: dæn-z mah hao siu-tsing ngô koh-tsʽông-li.’”

<sup>24</sup> <u>耶穌</u>再提起一個比方撥其拉聽，是介話：「天國可比一個人扎好好秧子來其個田裏。<sup>25</sup> 人家都睏熟個時候，主人家個冤家來扎稗草來麥個中央，就去了。<sup>26</sup> 等到麥抽苗生佩個時候，稗草也看出了。<sup>27</sup> 主人家個奴僕就走來，話：『主！爾啥弗是好秧子扎來爾個田裏嗎？介呢，何裏來有箇星稗草？』<sup>28</sup> 主人家等其拉話：『箇是冤家做個。』奴僕話：『爾要阿拉去收拾其弗？』<sup>29</sup> 其話：『好甮。恐怕爾拉收拾稗草，連麥也要拔掉。<sup>30</sup> 且撥兩樣大家大起來一直到收割。收割個時候我會等收割個主顧話，爾拉先收拾稗草，把打把縛帶攏好燒火。但是麥好收進我穀倉裏。』」

<sup>31</sup> Tsæ di-kyʽi ih-go pi-fông peh gyi-lah tʽing, z-ka wô: “Tʽin-koh kʽo-pi-ziang ih-lih ka-tsʽæ-ts, nying-kô do-leh ʽô læ gyi din-li. <sup>32</sup> “Væn-pah iang-ts li-deo z ka-tsʽæ-ts ting siao; dziang-kyʽi-læ, tsʽæ-su cong-nyiang z gyi ting do, dzing-leh ih-cü jü, s-teh tʽin-li-go tiao læ deng-leh gyi ô-ts-li.”

<sup>31</sup> 再提起一個比方撥其拉聽，是介話：「天國可比像一粒芥菜子，人家馱勒下來其田裏。<sup>32</sup> 凡百秧子裏頭是芥菜子頂小。長起來，菜蔬中央是其頂大，成勒一株樹，使得天裏個鳥來庉勒其椏枝裏。」

<sup>33</sup> Yi kông ih-go pi-fông peh gyi-lah tʽing, z-ka wô: “Tʽin-koh kʽo-pi-ziang kao-shü, nyü-nying do-læ kʽông-leh sæn-teo min-feng cong-nyiang, teng-tao long-tsong fah-kao.”

<sup>33</sup> 又講一個比方撥其拉聽，是介話：「天國可比像酵水，女人馱來囥勒三斗麪粉中央，等到攏總發酵。」

<sup>34</sup> Yiæ-su kông keh-sing ih-tsʽih-go z-ken peh cong-nying tʽing, tu z yüong pi-fông shih-wô; feh-z pi-fông, feh teng gyi-lah kông: <sup>35</sup> hao s-teh sin-cü-nying kông-ko-liao shih-wô yiu yiao-nyiæn, z-ka wô, “Ngô we yüong pi-fông shih-wô kʽæ kʽeo; z dzong kʽæ-bih tʽin-di yi-læ kʽông-tih-go z-ken, Ngô we wô-cʽih-læ.” \[S. 78. 2.\]

<sup>34</sup> <u>耶穌</u>講箇星一切個事幹撥衆人聽，都是用比方說話。弗是比方，弗等其拉講。<sup>35</sup> 好使得先知人講過了說話有效驗，是介話：「我會用比方說話開口。是從開闢天地以來囥的個事幹，我會話出來。」\[S. 78. 2.\]

<sup>36</sup> KEH-TSAO Yiæ-su sæn-kʽæ keh-do-dziao nying, tseo-tsing oh-lô: Gyi meng-du tseo-long-læ, wô, “Keh din-li bô-tsʽao-go pi-fông wô-wô hyiang ah-lah dao.” <sup>37</sup> Yiæ-su we-teh gyi-lah, wô: “Tsah hao iang-ts go, ziu-z Nying-go Ng-ts; <sup>38</sup> din, ziu-z shü-ka; hao iang-ts, ziu-z tʽin-koh-go ng-ts; bô-tsʽao, ziu-z keh ôh-go cü-kwu ng-ts; <sup>39</sup> tsah bô-tsʽao go ün-kô, ziu-z mo-kwe; siu-keh, ziu-z z-shü mah-go z-ʽeo; siu-keh-go cü-kwu, ziu-z tʽin-s. <sup>40</sup> Ka-ni, tsing-ziang bô-tsʽao siu-jih-long ho-li siao-diao, tao keh z-shü mah-go z-ʽeo yia we z-ka-go: <sup>41</sup> Nying-go Ng-ts we tsʽa Gyi-go tʽin-s, dzong Gyi koh li-hyiang kyʽi siu-jih væn-pah <sup>\[1\]</sup>ta-li nying væn-ze go, teng tso fi-li z-ken cü-kwu; <sup>42</sup> pô gyi-lah tiu læ ho-lu-li: læ keh-deo yiu ngao-leh ngô-tsʽ, di-kʽoh-go sing-hyiang. <sup>43</sup> Keh-go z-ʽeo tsing-dzih nying læ gyi-lah Ah-tia koh li-hyiang we ziang nyih-deo ka kwông-liang. Yiu ng-to we tʽing go cü-kwu, kæ tʽing.

<sup>36</sup> 箇遭<u>耶穌</u>散開箇大潮人，走進屋落。其門徒走攏來，話：「箇田裏稗草個比方話話向阿拉道。」<sup>37</sup> <u>耶穌</u>回答其拉，話：「扎好秧子個，就是人個兒子。<sup>38</sup> 田，就是世界；好秧子，就是天國個兒子；稗草，就是箇惡個主顧兒子。<sup>39</sup> 扎稗草個冤家，就是魔鬼；收割，就是時世末個時候；收割個主顧，就是天使。<sup>40</sup> 介呢，正像稗草收拾攏火裏燒掉，到箇時世末個時候也會是介個。<sup>41</sup> 人個兒子會差其個天使，從其國裏向去收拾凡百帶累<sup>\[1\]</sup>人犯罪個，等做非禮事幹主顧。<sup>42</sup> 把其拉丟來火爐裏。來箇頭有咬勒牙齒啼哭個聲響。<sup>43</sup> 箇個時候正直人來其拉阿爹國裏向會像日頭介光亮。有耳朵會聽個主顧，該聽。

<sup>\[1\]*ʽÔh-tsia* *wô*, s-teh nying pæn-tih. 或者話，使得人𢲔跌。</sup>

<sup>44</sup> “Tʽin-koh yi kʽo-pi-ziang din-li kʽông-tih-go wang-dzæ; ih-go nying zing-djôh ziu kæ-sah-ts, we-leh hwun-hyi ziu kyü-kyʽi ma-diao gyi long-tsong kô-kyi, kyʽi ma keh-go din læ.

<sup>44</sup> 「天國又可比像田裏囥的個橫財。一個人尋着就蓋煞仔，爲了歡喜就歸去賣掉其攏總家計，去買箇個田來。

<sup>45</sup> “Tʽin-koh yi kʽo-pi-ziang ih-go kʽah-shông, læ-tih zing hao-go cü-ts; <sup>46</sup> zing-djôh ih-lih ting dzih-din-go, ziu kyü-kyʽi ma-diao long-tsong kô-kyi, kyʽi ma keh-lih cü-ts læ.

<sup>45</sup> 「天國又可比像一個客商，來的尋好個珠子。<sup>46</sup> 尋着一粒頂值鈿個，就歸去賣掉攏總家計，去買箇粒珠子來。

<sup>47</sup> “Tʽin-koh yi kʽo-pi-ziang ih-ting mông, ʽô læ hæ-li, teo-tsing pah-yiang *ng*: <sup>48</sup> yi-kying mun-de, ziu tʽo-zông ngen, zo-lôh, hao-go kæn-tsing shü-dong-li, w̆a-go tiu-diao. <sup>19</sup> Z-shü mah-go z-ʽeo yia z-ka: keh-sing tʽin-s we cʽih-læ, dzong tsing-dzih nying-go: cong-nyiang feng-cʽih ôh-nying, <sup>50</sup> pô gyi-lah tiu-leh ho-lu-li: læ keh-deo; yiu ngao-leh-ngô-tsʽ di-kʽoh-go sing-hyiang.”

<sup>47</sup> 「天國又可比像一頂網，下來海裏，兜進百樣魚。<sup>48</sup> 已經滿了，就拖上岸，坐落，好個揀進水桶裏，壞個丟掉。<sup>49</sup> 時世末個時候也是介。箇星天使會出來，從正直人個中央分出惡人，<sup>50</sup> 把其拉丟勒火爐裏。來箇頭有咬勒牙齒啼哭個聲響。」

<sup>51</sup> Yiæ-su teng gyi-lah wô, “Keh-sing long-tsong *shih-wô* ng-lah ming-bah feh?” Gyi-lah wô, “Cü, ming-bah-go.” <sup>52</sup> Yiæ-su teng gyi-lah wô, “Sô-yi væn-pah doh-shü-nying tʽin-koh-go dao-li ʽôh-we-de, kʽo-pi-ziang ih-go kô-cü, dzong gyi tsʽông-kwʽu li-hyiang sing tong-si gyiu tong-si tu do-cʽih-læ.”

<sup>51</sup> <u>耶穌</u>等其拉話：「箇星攏總說話爾拉明白弗？」其拉話：「主，明白個。」<sup>52</sup> <u>耶穌</u>等其拉話：「所以凡百讀書人天國個道理學會了，可比像一個家主，從其倉庫裏向新東西舊東西都馱出來。」

<sup>53</sup> YIÆ-SU kông-hao keh-sing pi-fông shih-wô, ziu li-kʽæ keh-deo; <sup>54</sup> tseo tao Zi-go peng di-fông, læ gyi-lah jü-we-dông-li kông dao-li peh gyi-lah tʽing; s-teh gyi-lah kyʽih-hoh, z-ka wô, “Keh-go Nying dzong ʽah-li ka teh-djôh keh-go tsʽong-ming, teng keh-sing jing-tsih? <sup>55</sup> Gyi kyʽi feh-z keh moh-ziang s-vu-go Ng-ts? Gyi ah-nyiang kyʽi feh-z kyiao-leh Mô-li-üô? Gyi hyüong-di *kyʽi* *feh-z* *kyiao-leh* Yüô-kôh, Iah-si, Si-meng, Yiu-da? <sup>56</sup> Gyi tsi-me kyʽi feh-z long-tsong teng ah-lah tso di-fông djü-tong? Ka-ni, Gyi dzong ʽah-li teh-djôh keh-sing long-tsong z-ken?” <sup>57</sup> Ziu in-tseng kyʽi-diao Gyi. Yiæ-su teng gyi-lah wô, “Sin-cü-nying, ziah feh-z læ gyi-zi-go di-fông zi-go oh-lô, tsæ-ve m-tʽi-min-go.” <sup>58</sup> We-leh gyi-lah feh siang-sing go yün-kwu, Gyi læ keh-deo m̆-teh tso to-siao jing-tsih.

<sup>53</sup> <u>耶穌</u>講好箇星比方說話，就離開箇頭。<sup>54</sup> 走到自個本地方，來其拉聚會堂裏講道理撥其拉聽。使得其拉喫𢞕，是介話：「箇個人從何裏介得着箇個聰明，等箇星神蹟？<sup>55</sup> 其豈弗是箇木匠師父個兒子？其阿孃豈弗是叫勒<u>馬利亞</u>？其兄弟豈弗是叫勒<u>雅各</u>、<u>約西</u>、<u>西門</u>、<u>猶大</u>？<sup>56</sup> 其姊妹豈弗是攏總等阿拉做地方住東？介呢，其從何裏得着箇星攏總事幹？」<sup>57</sup> 就嫌憎棄掉其。<u>耶穌</u>等其拉話：「先知人，若弗是來其自個地方自個屋落，再𣍐嘸體面個。」<sup>58</sup> 爲了其拉弗相信個緣故，其來箇頭嘸得做多少神蹟。

---

### Mt. XIV.

KEH-GO z-ʽeo <sup>\[1\]</sup>væn-wông Hyi-lih tʽing-meng Yiæ-su-go ming-sing, <sup>2</sup> ziu teng dzing-ts wô, “Keh z ʽAng-si-li-go Iah-ʽen: gyi z dzong si-nying cong-nyiang weh-cün-læ-go; keh-lah we hyin-cʽih keh-sing jing-tsih læ.”

箇個時候藩王<sup>\[1\]</sup><u>希律</u>聽聞<u>耶穌</u>個名聲，<sup>2</sup> 就等臣子話：「箇是行洗禮個<u>約翰</u>。其是從死人中央活轉來個，箇拉會顯出箇星神蹟來。」

<sup>\[1\] Y. ʽE. 32. 耶（穌）後（頭）32（年）。（原註）</sup>

(<sup>3</sup> Keh-go Hyi-lih *zin-deo* <sup>\[1\]</sup>we-leh gyi hyüong-di Fi-lih-go lao-nyüing Hyi-lo-ti-go z-ken, kʽô Iah-ʽen bo-ts, kwæn læ lao-kæn-li. <sup>4</sup> Ing-we Iah-ʽen teng Hyi-lih wô, “Ng feh ing-kæ cʽü gyi.” <sup>5</sup> *Hyi-lih* tang-tsiang sah Iah-ʽen, *tsih-z* pʽô pah-sing, ing-we gyi-lah sön gyi z sin-cü-nying. <sup>6</sup> Hyi-lih <sup>\[2\]</sup>tso-sang z-ʽeo, Hyi-lo-ti-go nön læ <sup>\[3\]</sup>tông-min-zin tʽiao-vu, peh Hyi-lih hwun-hyi. <sup>7</sup> Keh-lah vah-tsiu, ing-hyü peh nyiang-ts ze-bin iao soh-go tong-si. <sup>8</sup> Nyiang-ts be ah-nyiang tʽiao-so, ziu wô, “ʽAng-si-li Iah-ʽen-go deo, bun-li tsi-ts, dông-deo peh ngô.” <sup>9</sup> Koh-wông ziu iu-meng: tsih-z we-leh vah-ko-tsiu, yi we-leh dong-zih-go nying-kʽah læ-tong, keh-lah feng-fu peh gyi. <sup>10</sup> Ziu tsʽa nying tao lao-kæn-li kyʽi tsæn Iah-ʽen-go deo. <sup>11</sup> Gyi-go deo bun-li tsi-ts do-læ, ziu kao-fu nyiang-ts; *nyiang-ts* do-kyʽi peh ah-nyiang. Iah-ʽen-go meng-du tseo-læ, tsiang gyi s-siu en-tsông-hao; ziu kyʽi kao-su Yiæ-su.)

（<sup>3</sup> 箇個<u>希律</u>前頭爲了<sup>\[1\]</sup>其兄弟<u>腓力</u>個老𡢿<u>希羅底</u>個事幹，抲<u>約翰</u>縛仔，關來牢監裏。<sup>4</sup> 因爲<u>約翰</u>等<u>希律</u>話：「爾弗應該娶其。」<sup>5</sup> <u>希律</u>打賬殺<u>約翰</u>，只是怕百姓，因爲其拉算其是先知人。<sup>6</sup> <u>希律</u>做生<sup>\[2\]</sup>時候，<u>希羅底</u>個囡來當面前<sup>\[3\]</sup>跳舞，撥<u>希律</u>歡喜。<sup>7</sup> 箇拉罰咒，應許撥孃子隨便要啥個東西。<sup>8</sup> 孃子被阿孃挑唆，就話：「行洗禮<u>約翰</u>個頭，盤裏𣥼仔，蕩頭撥我。」<sup>9</sup> 國王就憂悶。只是爲了罰過咒，又爲了同席個人客來東，箇拉吩咐撥其。<sup>10</sup> 就差人到牢監裏去斬<u>約翰</u>個頭。<sup>11</sup> 其個頭盤裏𣥼仔馱來，就交付孃子。孃子馱去撥阿孃。<u>約翰</u>個門徒走來，將其屍首安葬好；就去告訴<u>耶穌</u>。）

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>\[2\] Y. ʽE. 32. 耶（穌）後（頭）32（年）。（原註）</sup>

<sup>\[2\] *Peng-veng*, tông-cong-nyiang. 本文，當中央。（原註）</sup>

<sup>13</sup> Yiæ-su tʽing-meng ziu li-kʽæ keh-deo, lôh jün, s-ʽô tao ih-tʽah kwʽông-iæ di-fông kyʽi. Yiu ih-do-dziao nying teh-cü, ziu dzong kôh zing-li bu-ʽang keng-leh Gyi kyʽi. <sup>14</sup> Yiæ-su tseo-cʽih-læ, kʽen-kyin yiu ih-do-dziao nying, ziu æ-lin gyi-lah, i-hao gyi-lah cong-nyiang yiu-bing-go cü-kwu.

<sup>13</sup> <u>耶穌</u>聽聞就離開箇頭，落船，私下到一𡍲曠野地方去。有一大潮人得知，就從各城裏步行跟勒其去。<sup>14</sup> <u>耶穌</u>走出來，看見有一大潮人，就哀憐其拉，醫好其拉中央有病個主顧。

<sup>15</sup> Tao yia-kwʽa, meng-du tseo-long-læ, teng Gyi wô, “Dông-deo z kwʽông-iæ di-fông, z-ʽeo yi-kying dzi-de; hao sæn-kʽæ keh-do-dziao nying, peh gyi-lah tao keh-sing hyiang-tsʽeng zi kyʽi ma kyʽüoh-zih kyʽi.” <sup>16</sup> Yiæ-su teng meng-du wô, “Gyi-lah peh-pih kyʽi; ng-lah hao peh gyi kyʽüoh.” <sup>17</sup> Meng-du teng Gyi wô, “Ah-lah dông-deo tsih yiu ng-go mun-deo liang-kwang ng læ-tong.” <sup>18</sup> Gyi wô, “Do-læ peh Ngô.” <sup>19</sup> *Yiæ-su* ziu feng-fu keh-do-dziao nying tsʽing-tsʽao di-zông zo-tæn-lôh; do-leh keh ng-go mun-deo liang-kwang ng, deo dæ-kyʽi hyiang tʽin tsʽæn-nyiæn-kyi; ziu pʽah-kʽæ mun-deo, kao-fu meng-du; meng-du *feng* *peh* keh-do-dziao nying. <sup>20</sup> Long-tsong tu kyʽüoh-ko, yi kyʽüoh-pao-de: kyʽüoh-dzing-go ling-se siu-jih-long, yiu mun-mun jih-nyi læn. <sup>21</sup> kyʽüoh-go cü-kwu, nen iah-læ yiu ng-tsʽin, nyü-nying siao-nying dzæ-nga.

<sup>15</sup> 到夜快，門徒走攏來，等其話：「蕩頭是曠野地方，時候已經遲了，好散開箇大潮人，撥其拉到箇星鄉村自去買喫食去。」<sup>16</sup> <u>耶穌</u>等門徒話：「其拉不必去，爾拉好撥其喫。」<sup>17</sup> 門徒等其話：「阿拉蕩頭只有五個饅頭兩梗魚來東。」<sup>18</sup> 其話：「馱來撥我。」<sup>19</sup> <u>耶穌</u>就吩咐箇大潮人青草地上坐帶落。馱勒箇五個饅頭兩梗魚，頭抬起向天懺唸記。就𤖼開饅頭，交付門徒。門徒分撥箇大潮人。<sup>20</sup> 攏總都喫過，又喫飽了。喫剩個零碎收拾攏，有滿滿十二籃。<sup>21</sup> 喫個主顧，男約來有五千，女人小人在外。

<sup>22</sup> Yiæ-su ze-siu tsʽe meng-du lôh jün, sin tao te-ngen kyʽi; *Zi* *iao* *teng* tao sæn-kʽæ keh-do-dziao nying. <sup>23</sup> Keh-do-dziao nying sæn-kʽæ-ts, tseo-zông sæn-teng, s-ʽô kyʽi tao-kao. Yi-kying yia-kwʽa, Gyi doh-zi læ-kæn: <sup>24</sup> dæn-z jün læ hæ cong-nyiang læ-kæn, be lông dông-læ-dông-kyʽi; ing-we teo-fong yün-kwu.

<sup>22</sup> <u>耶穌</u>隨手催門徒落船，先到對岸去。自要等到散開箇大潮人。<sup>23</sup> 箇大潮人散開仔，走上山頂，私下去禱告。已經夜快，其獨自來間。<sup>24</sup> 但是船來海中央來間，被浪盪來盪去；因爲鬥風緣故。

<sup>25</sup> Tông-yia s-kang z-ʽeo, Yiæ-su tao meng-du u-dông læ; z hæ min-teng ka tseo-leh-læ. <sup>26</sup> Meng-du kʽen-kyin Gyi hæ min-teng læ-kæn tseo, kyʽih-hoh, wô, “Keh z ih-go hyin-ling:” we-leh pʽô, ziu wæ ih-sing eo-kyʽi-læ. <sup>27</sup> Yiæ-su lih-kʽeh teng gyi-lah kông ih-sing, z-ka wô, “Fông-sing; z Ngô; hao-vong pʽô.” <sup>28</sup> Pe-teh we-teh Gyi, wô, “Cü, ziah z Ng, hao eo ngô shü min-teng tao Ng u-sen læ.” <sup>29</sup> Gyi wô, “Hao læ.” Pe-teh ziu dzong jün-li tʽiao-lôh, shü min-teng ka tseo, iao tao Yiæ-su u-sen kyʽi. <sup>30</sup> Kʽen-kyin fong mang, pʽô-kyʽi-læ-de; iao dzing-lôh-kyʽi, ziu wæ-sing eo-kyʽi-læ, wô, “Cü, kyiu ngô.” <sup>31</sup> Yiæ-su lih-kʽeh sing-cʽih siu cô gyi, teng gyi wô, “Ng siao siang-sing go cü-kwu, dza-we nyi-sing?” <sup>32</sup> Gyi-lah tseo-tsing jün-li, fong ziu sih-de. <sup>33</sup> Jün-li-go nying tu læ pa Gyi, z-ka wô, “Ng tsing-tsing z Jing-ming-go Ng-ts.”

<sup>25</sup> 當夜四更時候，<u>耶穌</u>到門徒烏蕩來，是海面頂介走勒來。<sup>26</sup> 門徒看見其海面頂來間走，喫𢞕，話：「箇是一個顯靈。」爲了怕，就懷一聲謳起來。<sup>27</sup> <u>耶穌</u>立刻等其拉講一聲，是介話：「放心，是我，好甮怕。」<sup>28</sup> <u>彼得</u>回答其，話：「主，若是爾，好謳我水面頂到爾烏碎來。」<sup>29</sup> 其話：「好來。」<u>彼得</u>就從船裏跳落，水面頂介走，要到<u>耶穌</u>烏碎去。<sup>30</sup> 看見風猛，怕起來了，要沉落去，就懷聲謳起來，話：「主，救我。」<sup>31</sup> <u>耶穌</u>立刻伸出手揸其，等其話：「爾小相信個主顧，咋會疑心？」<sup>32</sup> 其拉走進船裏，風就息了。<sup>33</sup> 船裏個人都來拜其，是介話：「爾真真是神明個兒子。」

<sup>34</sup> Gyi-lah du-ko tao Keh-nyi-sah-leh di-fông. <sup>35</sup> Keh-tʽah di-fông-go nying nying-teh Gyi, ziu tsʽa nying s-deh-lön-kyʽün kyʽi *tʽong-cü*, long-tsong yiu-bing-go cü-kwu tu ta tao Gyi u-sen læ-de; <sup>36</sup> gyiu-gyiu Gyi tæn-tsih peh gyi-lah en-en Gyi i-zông ken-den: z en-go cü-kwu tu hao-de.

<sup>34</sup> 其拉渡過到<u>革尼撒勒</u>地方。<sup>35</sup> 箇𡍲地方個人認得其，就差人四凸亂圈去通知，攏總有病個主顧都帶到其烏碎來了。<sup>36</sup> 求求其單只撥其拉按按其衣裳衦頭，是按個主顧都好了。

---

### Mt. XV.

KEH-GO z-ʽeo Yiæ-lu-sah-leng-go doh-shü-nying teng Fah-li-sæ nying tseo tao Yiæ-su u-sen læ, wô, <sup>2</sup> “Ng-go meng-du soh z-ken we-be tsu-tsong djün-lôh-læ-go kwu-tin, kyʽüoh-væn z-ʽeo feh tsôh gyiang siu?” <sup>3</sup> Yiæ-su we-teh gyi-lah, wô, “Ng-lah soh z-ken, we-leh ng-lah djün-lôh-læ-go kwu-tin, kyʽi we-be Jing-ming-go lih-fah ni? <sup>4</sup> Jing-ming feng-fu, z-ka wô, ‘Yüong kying-djong ng-go vu-meo;’ \[C. 2. 12.\] yi wô, ‘Zôh-mô ah-tia ʽôh-tsia ah-nyiang cü-kwu, pih iao bæn gyi si-ze.’ \[C. 21. 17.\] <sup>5</sup> Dæn-z ng-lah wô, ‘Ziah yiu nying teng gyi ah-tia ʽôh-tsia ah-nyiang wô, Ngô ing-tông tao ng go hao-cʽü, tu tseng-kyʽi *peh* *Jing-ming* *de*; <sup>6</sup> gyi ziu hao-vong kying-djong gyi ah-tia teng ah-nyiang.’ Z-ka, we-leh ng-lah djün-lôh-læ-go kwu-tin fi-diao Jing-ming-go lih-fah. <sup>7</sup> Kô-hao-nying! Yi-sæ-üô ts-tin ng-lah yü-sin kông-go shih-wô jih-dzæ z-go; gyi wô, <sup>8</sup> ‘Keh-go pah-sing kʽeo-li tsʽing-gying Ngô, cü-pô kying-djong Ngô; tsih-z gyi-lah-go sing teng Ngô li-yün. <sup>9</sup> Gyi-lah yüong nying-go feng-fu tông *Jing-ming-go* kao-hyüing, z bah-lih-lih voh-z Ngô.’ \[Y. 29.13.\]”

箇個時候<u>耶路撒冷</u>個讀書人等<u>法利賽</u>人走到<u>耶穌</u>烏碎來，話：<sup>2</sup> 「爾個門徒啥事幹違背祖宗傳落來個古典，喫飯時候弗作滰手？」<sup>3</sup> <u>耶穌</u>回答其拉，話：「爾拉啥事幹，爲了爾拉傳落來個古典，去違背神明個律法呢？<sup>4</sup> 神明吩咐，是介話：『用敬重爾個父母；』\[C. 2. 12.\] 又話：『𧮙罵阿爹或者阿孃主顧，必要辦其死罪。』\[C. 21. 17.\] <sup>5</sup> 但是爾拉話：『若有人等其阿爹或者阿孃話，我應當到爾個好處，都尊起撥神明了。<sup>6</sup> 其就好甮敬重其阿爹等阿孃。』是介，爲了爾拉傳落來個古典廢掉神明個律法。<sup>7</sup> 假好人！<u>以賽亞</u>指點爾拉預先講個說話實在是個，其話：<sup>8</sup> 『箇個百姓口裏親近我，嘴巴敬重我，只是其拉個心等我離遠。<sup>9</sup> 其拉用人個吩咐當神明個教訓，是白力力服侍我。』\[Y. 29.13.\]」

<sup>10</sup> *Yiæ-su* ziu eo-long keh-dziao nying, teng gyi-lah wô, “Ng-lah kæ tʽing, yia yüong ming-bah: <sup>11</sup> feh-z tseo-tsing cü-pô-li go tong-si we long nying ao-tsao; tsih-yiu dzong cü-pô-li cʽih-læ-go, keh z we long gyi ao-tsao.”

<sup>10</sup> <u>耶穌</u>就謳攏箇潮人，等其拉話：「爾拉該聽，也用明白。<sup>11</sup> 弗是走進嘴巴裏個東西會弄人鏖糟，只有從嘴巴裏出來個，箇是會弄其鏖糟。」

<sup>12</sup> Keh-tsao Gyi meng-du tseo-long-læ, teng Gyi wô, “Fah-li-sæ nying tʽing-meng keh-kyü shih-wô ông-de, Ng teh-cü feh?” <sup>13</sup> Yiæ-su we-teh wô, “Væn-pah feh-z Ngô tʽin-zông Ah-tia cong-tih-go jü, tsong we lin keng bah-diao. <sup>14</sup> Ng-lah vong kyʽi kwun gyi: gyi-lah z hah-ts læ-tih ling hah-ts-go lu. Ziah-z hah-ts ling hah-ts, liang-ʽô tu we tih-lôh den-li.”

<sup>12</sup> 箇遭其門徒走攏來，等其話：「<u>法利賽</u>人聽聞箇句說話怏了，爾得知弗？」<sup>13</sup> <u>耶穌</u>回答話：「凡百弗是我天上阿爹種的個樹，總會連根拔掉。<sup>14</sup> 爾拉甮去管其。其拉是瞎子來的領瞎子個路。若是瞎子領瞎子，兩下都會跌落窞裏。」

<sup>15</sup> Pe-teh kʽæ kʽeo teng Gyi wô, “Keh-go pi-fông wô-wô hyiang ah-lah dao.” <sup>16</sup> Yiæ-su wô, “Lin ng-lah tao jü-kying wa we feh ming-bah! <sup>17</sup> Soh wa feh hyiao-teh, væn-pah tseo-tsing cü-pô-li go tong-si z ʽang-lôh du-bi, ziu ka-cʽih kʽang-ts-li de? <sup>18</sup> dæn-z cü-pô-li tseo-cʽih-læ-go, z dzong sing-li ka fah-cʽih-læ; keh z we long gyi ao-tsao go. <sup>19</sup> Ing-we ôh-go tsʽeng-deo, tso hyüong-siu, tʽeo lao-nyüing, biao piao-ts, tso dao-zeh, tso kô te-tsing, teng pông-hwe shih-wô, tu z dzong sing-li ka fah-cʽih-læ: <sup>20</sup> keh-sing z we long nying ao-tsao go: dæn-z feh gyiang siu kyʽüoh-væn feh we long nying ao-tsao.”

<sup>15</sup> <u>彼得</u>開口等其話：「箇個比方話話向阿拉道。」<sup>16</sup> <u>耶穌</u>話：「連爾拉到如今還會弗明白！<sup>17</sup> 啥還弗曉得，凡百走進嘴巴裏個東西是行落肚皮，就介出坑子裏了？<sup>18</sup> 但是嘴巴裏走出來個，是從心裏介發出來，箇是會弄其鏖糟個。<sup>19</sup> 因爲惡個忖頭，做兇手，偷老𡢿，嫖婊子，做盜賊，做假對證，等謗毀說話，都是從心裏介發出來。<sup>20</sup> 箇星是會弄人鏖糟個。但是弗滰手喫飯弗會弄人鏖糟。」

<sup>21</sup> YIÆ-SU li-kʽæ keh-deo, tsæn tao Tʽe-lo Si-teng siang-gying-go di-fông. <sup>22</sup> Kʽeo-kʽeo yiu ih-go Kyüô-nen-go nyü-nying dzong keh-go di-ka tseo-cʽih-læ, hyiang-hyiang eo Gyi, z-ka wô, “Cü, Da-bih-go ʽEo-dæ, æ-lin ngô: ngô-go nön zia-bing sang-leh li-ʽæ-go.” <sup>23</sup> Yiæ-su ih-kyü tu feh we-teh gyi. Meng-du ziu tseo-long-læ, tsʽing-meng Gyi, wô, “Hao peh gyi kyʽi; ing-we ah-lah ʽeo-pe gyi wæ-wæ læ-tih hyiang.” <sup>24</sup> Yiæ-su we-teh, z-ka wô, “Ngô z tæn-tsih vong-tsʽa tao Yi-seh-lih keh-dzoh shih-diao-kæn-go yiang u-dông læ-go.” <sup>25</sup> Keh-go nyü-nying tseo-long, pa-pa Gyi, wô, “Cü, pông-dzu ngô.” <sup>26</sup> Yiæ-su we-teh *gyi*, wô, “M-neh hao do ng-nô-go kyʽüoh-zih tiu peh wun-kyi.” <sup>27</sup> Gyi wô, “Cü, z-go: ing-we wun-kyi yia kyʽüoh cü-nying-kô coh-teng-ʽô tih-lôh-go ling-se.” <sup>28</sup> Keh-tsao Yiæ-su we-teh gyi, wô, “Nyü-nying, ng siang-sing-go sing do-go: hao i ng-go sing-nyün ka tso.” Gyi-go nön tông-z ziu hao-de.

<sup>21</sup> <u>耶穌</u>離開箇頭，趲到<u>推羅</u>、<u>西頓</u>相近個地方。<sup>22</sup> 扣扣有一個迦南個女人從箇個地界走出來，響響謳其，是介話：「主，<u>大闢</u>個後代，哀憐我。我個囡邪病生勒厲害個。」<sup>23</sup> <u>耶穌</u>一句都弗回答其。門徒就走攏來，請問其，話：「好撥其去，因爲阿拉後背其懷懷來的響。」<sup>24</sup> <u>耶穌</u>回答，是介話：「我是單只奉差到<u>以色列</u>箇族失掉間個羊烏蕩來個。」<sup>25</sup> 箇個女人走攏，拜拜其，話：「主，幫助我。」<sup>26</sup> <u>耶穌</u>回答其，話：「嘸得好馱兒囡個喫食丟撥黃狗。」<sup>27</sup> 其話：「主，是個。因爲黃狗也喫主人家桌凳下跌落個零碎。」<sup>28</sup> 箇遭<u>耶穌</u>回答其，話：「女人，爾相信個心大個。好依爾個心願介做。」其個囡當時就好了。

<sup>29</sup> YIÆ-SU li-kʽæ keh-deo, tang Kyüô-li-li hæ pin-yin ka kyʽi; tseo-zông ih-zo sæn-teng, zo-kæn. <sup>30</sup> Yiu ih-do-dziao nying ta-ling kwa-kyiah, hah-ngæn, ô-ts, dzæn-kyʽüih-peh-djün-go, teng hyü-to bih-go *bing-nying*, tseo-long Yiæ-su u-sen læ, fông læ Gyi-go kyiah-ʽô; Gyi ziu teng gyi-lah i-hao-de: <sup>31</sup> s-teh keh-do-dziao nying kʽen-kyin ô-ts læ-tih kông, dzæn-kyʽüih-go wun-djün, kwa-kyiah-go læ-tih tseo, hah-ngæn læ-tih kʽen, tu hyi-gyi; ziu tsæn-me keh-we Yi-seh-lih-go Jing-ming.

<sup>29</sup> <u>耶穌</u>離開箇頭，打<u>加利利</u>海邊沿介去。走上一座山頂，坐間。<sup>30</sup> 有一大潮人帶領拐腳，瞎眼，啞子，殘缺不全個，等許多別個病人，走攏<u>耶穌</u>烏碎來，放來其個腳下。其就等其拉醫好了。<sup>31</sup> 使得箇大潮人看見啞子來的講，殘缺個完全，拐腳個來的走，瞎眼來的看，都稀奇。就讚美箇位<u>以色列</u>個神明。

<sup>32</sup> Yiæ-su eo-long Gyi meng-du, wô, “Ngô æ-lin keh-dziao nying, ing-we teng Ngô dô-kô læ-tong yi-kying sæn nyih de, *næn-kæn* m-kao hao kyʽüoh: Ngô yia feh iao peh gyi-lah ngo-leh kyʽi, kʽong-pʽô lu-li iao tʽeh-lih.” <sup>33</sup> Meng-du teng Gyi wô, “Ah-lah læ kwʽông-iæ di-fông ʽah-li-læ yiu keh-tang kyʽüoh-zih, hao peh ka ih-do-dziao nying kyʽüoh-pao ni?” <sup>34</sup> Yiæ-su teng gyi-lah wô, “Ng-lah yiu kyi-go mun-deo læ-tong?” Gyi-lah wô, “Tsʽih-go; wa-yiu kyi-kwang siao-siao ng.” <sup>35</sup> *Yiæ-su* ziu feng-fu keh-dziao nying di-yiang-li zo-tæn-lôh: <sup>36</sup> do-leh keh tsʽih-go mun-deo teng keh-sing ng, zia-hao-ts, pʽah-kʽæ, kao-fu meng-du; meng-du *feng* *peh* keh-dziao nying. <sup>37</sup> Long-tsong tu kyʽüoh-ko, yi kyʽüoh-pao-de: siu-jih kyʽüoh-dzing-go ling-se, yiu mun-mun tsʽih læn. <sup>38</sup> Kyʽüoh-go cü-kwu, nen yiu s-tsʽin, nyü-nying siao-nying dzæ-nga.

<sup>32</sup> <u>耶穌</u>謳攏其門徒，話：「我哀憐箇潮人，因爲等我大家來東已經三日了，難間嘸告好喫。我也弗要撥其拉餓勒去，恐怕路裏要脫力。」<sup>33</sup> 門徒等其話：「阿拉來曠野地方何裏來有箇打喫食，好撥介一大潮人喫飽呢？」<sup>34</sup> <u>耶穌</u>等其拉話：「爾拉有幾個饅頭來東？」其拉話：「七個，還有幾梗小小魚。」<sup>35</sup> <u>耶穌</u>就吩咐箇潮人地垟裏坐帶落。<sup>36</sup> 馱勒箇七個饅頭等箇星魚，謝好仔，𤖼開，交付門徒。門徒分撥箇潮人。<sup>37</sup> 攏總都喫過，又喫飽了。收拾喫剩個零碎，有滿滿七籃。<sup>38</sup> 喫個主顧，男有四千，女人小人在外。

<sup>39</sup> *Yiæ-su* sæn-kʽæ keh-do-dziao nying, ziu lôh jün, tao Meh-da-lah-go di-ka læ.

<sup>39</sup> <u>耶穌</u>散開箇大潮人，就落船，到<u>抹大拉</u>個地界來。

---

### Mt. XVI.

Keh-tsao Fah-li-sæ nying teng Sah-tʽu-kæ nying tseo-long-læ s-s Yiæ-su, tsʽing Gyi hyin-cʽih ih-go tʽin-li-go ziao-deo peh gyi-lah kʽen. <sup>2</sup> Yiæ-su we-teh gyi-lah, wô, “Yia-kwʽa z-ʽeo ng-lah wô, ‘*Yiu* hao tʽin-kô; ing-we tʽin yiu ʽong-ngô:’ <sup>3</sup> tsao tʽin-nyiang *yi* *wô*, ‘Kyih-mih *yiu* fong-yü; ing-we tʽin yiu ʽong-ngô teng heh-kyʽi.’ Kô-hao-nying! kyʽi bin-pih tʽin-li-go siang-mao, ng-lah tao hyiao-teh-go; *yin-dzæ* z-shü-go ziao-deo, dza-we bin-feh-cʽih ni? <sup>4</sup> *Keh-go* hyüong-ôh kæn-ying-go shü-dæ iao-siang gyiu ziao-deo: djü-leh sin-cü Iah-nô-go ziao-deo ts-nga, tsong feh peh gyi *kʽen* soh-go ziao-deo.” Ziu li-kʽæ gyi-lah kyʽi-de.

箇遭<u>法利賽</u>人等<u>撒土該</u>人走攏來試試<u>耶穌</u>，請其顯出一個天裏個兆頭撥其拉看。<sup>2</sup> <u>耶穌</u>回答其拉，話：「夜快時候爾拉話：『有好天家，因爲天有紅牙。』<sup>3</sup> 早天亮又話：『今末有風雨，因爲天有紅牙等黑氣。』假好人！去辨別天裏個相貌，爾拉倒曉得個，現在時世個兆頭，咋會辨弗出呢？<sup>4</sup> 箇個兇惡姦淫個世代要想求兆頭。除了先知<u>約拿</u>個兆頭之外，總弗撥其看啥個兆頭。」就離開其拉去了。

<sup>5</sup> Meng-du du-ko keh-ngen, mông-kyi ta kyʽüoh-zih. <sup>6</sup> Yiæ-su teng gyi-lah wô, “Yüong siao-sing kwu-djôh Fah-li-sæ nying teng Sah-tʽu-kæ nying-go kao-shü.” <sup>7</sup> Meng-du ziu dô-kô nyi-leng, z-ka wô, “*Keh* *z* we-leh ah-lah feh ta mun-deo go yün-kwu.” <sup>8</sup> Yiæ-su hyiao-teh, ziu teng gyi-lah wô, “Siao siang-sing go cü-kwu, ng-lah dza-we-we-leh feh ta mun-deo læ-tih nyi-leng? <sup>9</sup> Soh wa feh ming-bah, soh feh kyi-teh keh ng-tsʽin nying ng-go mun-deo *z-ken*, ng-lah siu-jih *ling-se* yiu kyi læn? <sup>10</sup> Wa-yiu keh s-tsʽin nying tsʽih-go mun-deo *z-ken*, siu-jih *ling-se* yiu kyi læn? <sup>11</sup> Ng-lah dza-we feh ming-bah, Ngô eo ng-lah kwu-djôh Fah-li-sæ nying teng Sah-tʽu-kæ nying-go kao-shü, bing feh-z ts-tin mun-deo?” <sup>12</sup> Keh-tsao gyi-lah hyiao-teh *Yiæ-su* feh-z eo kwu-djôh mun-deo-go kao-shü; z *iao* *gyi* *kwu-djôh* Fah-li-sæ teng Sah-tʽu-kæ nying-go dao-li.

<sup>5</sup> 門徒渡過箇岸，忘記帶喫食。<sup>6</sup> <u>耶穌</u>等其拉話：「用小心顧着<u>法利賽</u>人等<u>撒土該</u>人個酵水。」<sup>7</sup> 門徒就大家議論，是介話：「箇是爲了阿拉弗帶饅頭個緣故。」<sup>8</sup> <u>耶穌</u>曉得，就等其拉話：「小相信個主顧，爾拉咋會爲了弗帶饅頭來的議論？<sup>9</sup> 啥還弗明白，啥弗記得箇五千人五個饅頭事幹，爾拉收拾零碎有幾籃？<sup>10</sup> 還有箇四千人七個饅頭事幹，收拾零碎有幾籃？<sup>11</sup> 爾拉咋會弗明白，我謳爾拉顧着<u>法利賽</u>人等<u>撒土該</u>人個酵水，並弗是指點饅頭？」<sup>12</sup> 箇遭其拉曉得<u>耶穌</u>弗是謳顧着饅頭個酵水，是要其顧着<u>法利賽</u>等<u>撒土該</u>人個道理。

<sup>13</sup> YIÆ-SU tseo tao Fi-lih-go Kæ-sah-li-üô di-fông, ziu meng Gyi meng-du, z-ka wô, “Ngô, Nying-go Ng-ts, nying-kô wô Ngô z jü?” <sup>14</sup> Gyi-lah wô, “Yiu-teh *wô* z ʽAng-si-li-go Iah-ʽen; yiu-teh *wô* z Yi-li-üô; wa-yiu *wô* z Yiæ-li-mi, ʽôh-tsia sin-cü-nying nen-cong ih-go.” <sup>15</sup> *Yiæ-su* teng gyi-lah wô, “Ng-lah wô Ngô z jü?” <sup>16</sup> Si-meng Pe-teh we-teh, z-ka wô, “Ng z keh-we Kyi-toh, keh weh-go Jing-ming-go Ng-ts.”

<sup>13</sup> <u>耶穌</u>走到<u>腓力</u>個<u>該撒利亞</u>地方，就問其門徒，是介話：「我，人個兒子，人家話我是誰？」<sup>14</sup> 其拉話：「有得話是行洗禮個<u>約翰</u>；有得話是<u>以利亞</u>；還有話是<u>耶利米</u>，或者先知人內中一個。」<sup>15</sup> <u>耶穌</u>等其拉話：「爾拉話我是誰？」<sup>16</sup> <u>西門·彼得</u>回答，是介話：「爾是箇位<u>基督</u>，箇活個神明個兒子。」

<sup>17</sup> Yiæ-su we-teh gyi, wô, “Si-meng Pô-Iah-nô, ng yiu foh-kyʽi: ing-we *keh-go* *z-ken* feh-z nyüoh-sing teng hyüih-kyʽi hyin-cʽih-læ peh ng hyiao-teh, z Ngô tʽin-zông-go Ah-tia *hyin-cʽih-læ-go*. <sup>18</sup> Wa-yiu Ngô wô hyiang ng dao, Ng z <sup>\[1\]</sup>Pe-teh; læ keh-kwʽe zah-deo-zông Ngô iao kyʽi-zao Ngô-go kong-we; ing-s-go shü-dao yia long gyi feh-ko. <sup>19</sup> Tʽin-koh-go yiah-z Ngô we kao-dæ ng: væn-pah læ di-ʽô ng sô bo-djü-go, læ tʽin-zông yia we bo-djü gyi; læ di-ʽô ng sô sih-fông-go, læ tʽin-zông yia we sih-fông gyi.”

<sup>17</sup> <u>耶穌</u>回答其，話：「<u>西門·巴約拿</u>，爾有福氣。因爲箇個事幹弗是肉身等血氣顯出來撥爾曉得，是我天上個阿爹顯出來個。<sup>18</sup> 還有我話向爾道，爾是<u>彼得</u><sup>\[1\]</sup>，來箇塊石頭上我要去造我個公會，陰司個勢道也弄其弗過。<sup>19</sup> 天國個鑰匙我會交代爾。凡百來地下爾所縛住個，來天上也會縛住其；來地下爾所釋放個，來天上也會釋放其。」

<sup>\[1\] Pe-teh *go* *ka-shih* *ziu-z*, zah-deo. <u>彼得</u>個解說就是石頭。（原註）</sup>

<sup>20</sup> Keh-tsao ting-côh Gyi meng-du, m-nao teng nying-kô wô Gyi z Yiæ-su keh-we Kyi-toh.

<sup>20</sup> 箇遭叮囑其門徒，嘸得好等人家話其是<u>耶穌</u>箇位<u>基督</u>。

<sup>31</sup> DZONG-TSʽ-YI-ʽEO Yiæ-su tʽong-cü meng-du, Gyi-zi pih iao tao Yiæ-lu-sah-leng kyʽi, læ tsiang-lao tsi-s-deo doh-shü-nying siu-li ziu hyü-to kwʽu-næn, peh gyi-lah long-sah, tao di-sæn nyih yi weh-cün-læ. <sup>22</sup> Pe-teh te-te Gyi, læn-tsu Gyi, z-ka wô, “Cü! hao-sing shih-wô! Ng tsong feh we pʽong-djôh keh-go *kwʽu-næn*.” <sup>23</sup> Yiæ-su nyin-cün, teng Pe-teh wô, “Sah-dæn, tseo-ko; ng z Ngô-go tsu-kah-sing: ing-we ng feh liu-sing Jing-ming-go z-ken, tæn *liu-sing* nying-go z-ken.”

<sup>21</sup> 從此以後<u>耶穌</u>通知門徒，其自必要到<u>耶路撒冷</u>去，來長老祭司頭讀書人手裏受許多苦難，撥其拉弄煞，到第三日又活轉來。<sup>22</sup> <u>彼得</u>𠡒𠡒其，攔阻其，是介話：「主！好心說話！爾總弗會碰着箇個苦難。」<sup>23</sup> <u>耶穌</u>扭轉，等<u>彼得</u>話：「<u>撒但</u>，走過。爾是我個阻隔心。因爲爾弗留心神明個事幹，單留心人個事幹。」

<sup>24</sup> Keh-tsao Yiæ-su teng meng-du wô, “Ziah yiu nying iao keng-djôh Ngô, pih iao pʽih-diao zi-go sing-siang, pe-leh zi jih-z-kô ka læ keng Ngô. <sup>25</sup> Væn-pah iao pao-djün zi <sup>\[1\]</sup>sing-ming cü-kwu, *fæn-cün* we sông-diao gyi; we-leh Ngô *kʽeng* sông-diao sing-ming cü-kwu, *fæn-cün* we zing-djôh gyi. <sup>26</sup> Ziah yiu nying teh-djôh pin-tʽin-ʽô-go *dzæ-veh*, shih-diao zi-go <sup>\[2\]</sup>weh-ling, ka yiu soh-go ih-cʽü ni? ʽÔh-tsia ih-go nying hao pô soh-go tong-si kyʽi cʽü-joh gyi weh-ling ma? <sup>27</sup> Ing-we Nying-go Ng-ts ziu-leh Gyi Ah-tia-go yüong-wô, we teng Gyi tʽin-s dô-kô læ-gyi: keh-go z-ʽeo pih-ding tsiao kôh-nying-go ʽang-we pao-ing gyi-lah. <sup>28</sup> Ngô tsing wô hyiang ng-lah dao, Dông-deo lih-tong-go yiu nying, feh-zing si-go zin-deo, we kʽen-kyin Nying-go Ng-ts tsih-công Gyi koh-kô-go gyün-ping ka læ.”

<sup>24</sup> 箇遭<u>耶穌</u>等門徒話：「若有人要跟着我，必要撇掉自個心想，背勒自十字架介來跟我。<sup>25</sup> 凡百要保全自性命主顧，反轉會喪掉其。爲了我肯喪掉性命主顧，反轉會尋着其。<sup>26</sup> 若有人得着遍天下個財物，失掉自個活靈，介有啥個益處呢？或者一個人好把啥個東西去取贖其活靈嗎？<sup>27</sup> 因爲人個兒子受勒其阿爹個榮華，會等其天使大家來其。箇個時候必定照各人個行爲報應其拉。<sup>28</sup> 我真話向爾拉道，蕩頭立東個有人，弗曾死個前頭，會看見人個兒子執掌其國家個權柄介來。」

---

### Mt. XVII.

KO-LEH loh nyih, Yiæ-su ta-leh Pe-teh, Yüô-kôh, teng Yüô-kôh-go hyüong-di Iah-ʽen, ling gyi-lah tseo-zông ih-zo kao-kao sæn-li, tao s-ʽô u-dông. <sup>2</sup> Læ gyi-lah min-zin pin-cʽih kôh-yiang siang-mao: Gyi-go min-kʽong ziang nyih-deo ka tʽeo-kwông-go; Gyi-go i-zông ziang liang-kwông ka bah-go. <sup>3</sup> Gyi-lah kʽen-kyin Mo-si teng Yi-li-üô yin-cʽih-tong, teng Yiæ-su læ-tih kông. <sup>4</sup> Pe-teh ziu kʽæ kʽeo teng Yiæ-su wô, “Cü, ah-lah dông-deo læ-tong tao hao-go: Ng ziah kʽeng shih-wô, ah-lah dông-deo hao tah sæn-ting tsiang-bong; ih-ting peh ng, ih-ting peh Mo-si, ih-ting peh Yi-li-üô.” <sup>5</sup> Gyi tsing-hao læ-tong kông-go z-ʽeo, yiu ih-tô shih-kwah-liang-go yüing kæ-djü gyi-lah: yüing li-hyiang yiu sing-ing cʽih-læ, z-ka wô, “Keh z Ngô tsʽing-æ-go Ng-ts, Ngô ting teh-i-go: ng-lah yüong tʽing Gyi.” <sup>6</sup> Meng-du ih tʽing-meng ziu pʽoh-tao *di-yiang*, do-nyiang pʽô-kyʽi-læ-de. <sup>7</sup> Yiæ-su tseo-læ, en gyi-lah ih-en, z-ka wô, “Bô-kyʽi-læ, hao-vong pʽô.” <sup>8</sup> Gyi-lah ngæn-tsing dæ-kyʽi, m-neh kʽen-kyin bih-nying, tsih-yiu Yiæ-su Zi læ-tong.

過了六日，<u>耶穌</u>帶勒<u>彼得</u>、<u>雅各</u>、等<u>雅各</u>個兄弟<u>約翰</u>，領其拉走上一座高高山裏，到私下烏蕩。<sup>2</sup> 來其拉面前變出各樣相貌。其個面孔像日頭介透光個，其個衣裳像亮光介白個。<sup>3</sup> 其拉看見<u>摩西</u>等<u>以利亞</u>現出東，等<u>耶穌</u>來的講。<sup>4</sup> <u>彼得</u>就開口等<u>耶穌</u>話：「主，阿拉蕩頭來東倒好個。爾若肯說話，阿拉蕩頭好搭三頂帳篷。一頂撥爾，一頂撥<u>摩西</u>，一頂撥<u>以利亞</u>。」<sup>5</sup> 其正好來東講個時候，有一朵雪刮亮個雲蓋住其拉。雲裏向有聲音出來，是介話：「箇是我親愛個兒子，我頂得意個。爾拉用聽其。」<sup>6</sup> 門徒一聽聞就撲倒地垟，大樣怕起來了。<sup>7</sup> <u>耶穌</u>走來，按其拉一按，是介話：「爬起來，好甮怕。」<sup>8</sup> 其拉眼睛抬起，嘸得看見別人，只有<u>耶穌</u>自來東。

<sup>9</sup> Tseo-lôh sæn z-ʽeo, Yiæ-su feng-fu gyi-lah, wô, “Keh kʽen-kyin-go z-ken m-nao wô hyiang nying-kô dao, dzih-teng-tao Nying-go Ng-ts dzong si-nying cong-nyiang weh-cün-læ.” <sup>10</sup> Meng-du ziu tsʽing-meng Gyi, z-ka wô, “Ka-ni, doh-shü-nying dza-we wô Yi-li-üô pih iao sin læ?” <sup>11</sup> Yiæ-su we-teh gyi-lah, wô, “Yi-li-üô z-jün sin læ, yia iao w̆æn-we væn-pah z-ken. <sup>12</sup> Dæn-z Ngô wô hyiang ng-lah dao, Yi-li-üô z yi-kying læ-ko-de, nying-kô yia feh nying-teh gyi, ʽeo zi-go sing-siang ka dæ gyi. Nying-go Ng-ts læ gyi-lah siu-li yia we z-ka ziu kwʽu-næn.” <sup>13</sup> Keh-tsao meng-du ming-bah, *Yiæ-su* teng gyi-lah kông-go z ts-tin ʽAng-si-li-go Iah-ʽen.

<sup>9</sup> 走落山時候，<u>耶穌</u>吩咐其拉，話：「箇看見個事幹嘸得好話向人家道，直等到人個兒子從死人中央活轉來。」<sup>10</sup> 門徒就請問其，是介話：「介呢，讀書人咋會話<u>以利亞</u>必要先來？」<sup>11</sup> <u>耶穌</u>回答其拉，話：「<u>以利亞</u>自然先來，也要挽回凡百事幹。<sup>12</sup> 但是我話向爾拉道，<u>以利亞</u>是已經來過了，人家也弗認得其，候自個心想介待其。人個兒子來其拉手裏也會是介受苦難。」<sup>13</sup> 箇遭門徒明白，<u>耶穌</u>等其拉講個是指點行洗禮個<u>約翰</u>。

<sup>14</sup> Gyi-lah tseo tao cong-nying *jü-long-kæn* u-sen, yiu ih-go nying tseo-long Yiæ-su-go sing-pin, gyü-lôh Gyi min-zin, z-ka wô, <sup>15</sup> “Cü, æ-lin ngô ng-ts; ing-we gyi yiu tin-bing, do-nyiang kyʽüoh-kwʽu; gyi peh-djông tih-lôh ho-li, yia peh-djông *tih-lôh* shü-li. <sup>16</sup> Ngô yi-kying ta gyi tao Ng-go meng-du u-sen, gyi-lah feh neng-keo i gyi hao.” <sup>17</sup> Yiæ-su we-teh wô, “ʽE! feh siang-sing w̆ang-pang-hyüing-liu-go shü-dæ! Ngô wa iao teng ng-lah dô-kô læ-tong tao kyi-z? wa iao jing-næ ng-lah tao kyi-z? Hao ta gyi tao Ngô dông-deo læ.” <sup>18</sup> Yiæ-su heng keh-go kyü; kyü ziu tseo-cʽih, siao-nying tông-z hao-de.

<sup>14</sup> 其拉走到衆人聚攏間烏碎，有一個人走攏<u>耶穌</u>個身邊，跪落其面前，是介話：<sup>15</sup> 「主，哀憐我兒子。因爲其有癲病，大樣喫苦。其不常跌落火裏，也不常跌落水裏。<sup>16</sup> 我已經帶其到爾個門徒烏碎，其拉弗能夠醫其好。」<sup>17</sup> <u>耶穌</u>回答話：「哎！弗相信橫綳勛流個世代！我還要等爾拉大家來東到幾時？還要忍耐爾拉到幾時？好帶其到我蕩頭來。」<sup>18</sup> <u>耶穌</u>狠箇個鬼，鬼就走出，小人當時好了。

<sup>19</sup> Keh-tsao meng-du s-ʽô tseo tao Yiæ-su u-sen, wô, “Ah-lah dza-we feh neng-keo ken gyi cʽih ni?” <sup>20</sup> Yia-su teng gyi-lah wô, “We-leh ng-lah feh siang-sing-go sing. Ngô tsing wô hyiang ng dao, Ng-lah ziah yiu siang-sing-go sing ziang ih-lih ka-tsʽæ-ts, ziu hao eo keh-zo sæn dzong dông-deo tsæn tao keh-deo, gyi ziu we tsæn-ko-kyʽi: ping-tsʽia m-neh ih-yiang z ng-lah tso-feh-tao-go. <sup>21</sup> Dæn-z keh-cong-ka *kyü*, ziah feh yüong tao-kao teng kying-zih, tsong feh we tseo-cʽih-læ.”

<sup>19</sup> 箇遭門徒私下走到<u>耶穌</u>烏碎，話：「阿拉咋會弗能夠趕其出呢？」<sup>20</sup> <u>耶穌</u>等其拉話：「爲了爾拉弗相信個心。我真話向爾道，爾拉若有相信個心像一粒芥菜子，就好謳箇座山從蕩頭趲到箇頭，其就會趲過去。並且嘸得一樣是爾拉做弗到個。<sup>21</sup> 但是箇種介鬼，若弗用禱告等禁食，總弗會走出來。」

<sup>22</sup> GYI-LAH læ Kyüô-li-li tseo-læ-tseo-kyʽi z-ʽeo, Yiæ-su teng-meng-du wô, “Nying-go Ng-ts we song peh nying-go siu-li, <sup>23</sup> peh gyi-lah long-sah, tao di-sæn nyih yi we weh-cün-læ.” Gyi-lah ziu long-do iu-meng-de.

<sup>22</sup> 其拉來<u>加利利</u>走來走去時候，<u>耶穌</u>等門徒話：「人個兒子會送撥人個手裏，<sup>23</sup> 撥其拉弄煞，到第三日又會活轉來。」其拉就弄大憂悶了。

<sup>24</sup> Gyi-lah tseo tao Kyüô-pah-nong, ziu yiu siu <sup>\[1\]</sup>di-ting nying-ts go cü-kwu tao Pe-teh u-sen læ, wô, “Ng-lah-go Sin-sang di-ting nying-ts do-cʽih feh do-cʽih?” <sup>25</sup> Gyi wô, “Do-cʽih-go.” Ih tseo-tsing oh-lô, Yiæ-su sin *kʽæ* *kʽeo* teng gyi wô, “Si-meng, ng-go i-s dza-go? Shü-kæn-zông-go cong koh-wông hyiang jü-lah siu zin-liang teng se-din? *wa-z* hyiang zi-go ng-nô ni, wa-z hyiang bih-nying ni?” <sup>26</sup> Pe-teh teng Gyi wô, “Z hyiang bih-nying.” Yiæ-su wô, “Ka-ni, feh-z ng-nô-go meng-veng. <sup>27</sup> Dæn-z sæn-leh ah-lah s-teh gyi-lah pæn-tih, ng hao tao hæ-li kyʽi, ʽô-lôh ih-me tiao-ng-keo; tiao-zông-læ-go deo-ih-kwang ng hao do-læ, cü-pô w̆eh-kʽæ-ts, ziu we teh-djôh <sup>\[2\]</sup>ih-kwʽe nying-ts: keh hao do-kyʽi peh gyi-lah, sön Ngô teng ng-go *di-ting* *nying-ts*.”

<sup>24</sup> 其拉走到<u>迦百農</u>，就有收地丁銀子<sup>\[1\]</sup>個主顧到<u>彼得</u>烏碎來，話：「爾拉個先生地丁銀子馱出弗馱出？」<sup>25</sup> 其話：「馱出個。」一走進屋落，<u>耶穌</u>先開口等其話：「<u>西門</u>，爾個意思咋個？世間上個衆國王向誰拉收錢糧等稅鈿？還是向自個兒囡呢，還是向別人呢？」<sup>26</sup> <u>彼得</u>等其話：「是向別人。」<u>耶穌</u>話：「介呢，弗是兒囡個門份。<sup>27</sup> 但是省勒阿拉使得其拉𢲔跌，爾好到海裏去，下落一枚釣魚鈎。釣上來個頭一梗爾好馱來，嘴巴挖開仔，就會得着一塊銀子<sup>\[2\]</sup>。箇好馱去撥其拉，算我等爾個地丁銀子。」

<sup>\[1\] *Di-ting* *nying-ts*, *kôh-nying* *do-cʽih* *liang-din* *nying-ts*. 地丁銀子，各人馱出兩鈿銀子。（原註）</sup>

<sup>\[2\] *Keh-kwʽe* *nying-ts*, *yiu* *s-din* *djong*. 該塊銀子有四鈿重。（原註）</sup>

---

### Mt. XVIII.

KEH-GO z-ʽeo meng-du tseo-long Yiæ-su-go sing-pin, z-ka wô, “Læ tʽin-koh-li z jü do?” <sup>2</sup> Yiæ-su ziu eo ih-go siao-nying læ, peh gyi lih læ tông-cong-nyiang, z-ka wô, <sup>3</sup> “Ngô tsing wô hyiang ng-lah dao, Ng-lah ziah feh ling-sing-coh-cün tso ziang siao-nying ka, tön feh neng-keo tseo-tsing tʽin-koh-li kyʽi. <sup>4</sup> Keh-lah keng ti-sing-siao-i ziang keh-go siao-nying ka, læ tʽin-koh-li z gyi ting do. <sup>5</sup> Ziah yiu nying we-leh Ngô-go ming-deo tsih-ziu keh-cü-ka ih-go siao-nying, ziu-z tsih-ziu Ngô. <sup>6</sup> Ziah yiu nying ta-li ih-go siang-sing Ngô go siao meng-du kyʽi væn-ze, wa-z yüong mo-zông-zeng kwô læ gyi deo-kying, dzing-lôh sing-sing hæ-li, ka-go ying-vah kyʽing-kʽo.

箇個時候門徒走攏<u>耶穌</u>個身邊，是介話：「來天國裏是誰大？」<sup>2</sup> <u>耶穌</u>就謳一個小人來，撥其立來當中央，是介話：<sup>3</sup> 「我真話向爾拉道，爾拉若弗靈性折轉做像小人介，斷弗能夠走進天國裏去。<sup>4</sup> 箇拉跟低心小意像箇個小人介，來天國裏是其頂大。<sup>5</sup> 若有人爲了我個名頭接受箇株介一個小人，就是接受我。<sup>6</sup> 若有人帶累一個相信我個小門徒去犯罪，還是用磨上層掛來其頭頸，沉落深深海裏，介個刑罰輕可。

<sup>7</sup> “We-leh ta-li nying væn-ze go z-ken, shü-kæn-zông yiu ʽo-se! Keh-sing ta-li væn-ze go z-ken. pih iao læ-go; tsih-z long gyi cʽih-læ keh-go nying yiu ʽo-se! <sup>8</sup> Ziah-z ng ih-tsah siu, ʽôh-tsia ih-tsah kyiah, ta-li ng væn-ze, hao tsæn-lôh tiu-diao-ts: ng neng-s kwa-kyiah teng dzæn-dzih tseo-tsing weh-ming kyʽi, feh iao liang-tsah siu liang-tsah kyiah tiu-lôh üong-yün ho-li kyʽi. <sup>9</sup> Ziah-z ng ih-tsah ngæn-tsing ta-li ng væn-ze, hao l̆eo-cʽih tiu-diao-ts: ng neng-s doh-ngæn tseo-tsing weh-ming, feh iao shông-ngæn tiu-lôh di-nyüoh-go ho-li.

<sup>7</sup> 「爲了帶累人犯罪個事幹，世間上有禍祟！箇星帶累犯罪個事幹，必要來個。只是弄其出來箇個人有禍祟！<sup>8</sup> 若是爾一隻手，或者一隻腳，帶累爾犯罪，好斬落丟掉仔。爾能使拐腳等殘疾走進活命去，弗要兩隻手兩隻腳丟落永遠火裏去。<sup>9</sup> 若是爾一隻眼睛帶累爾犯罪，好𠞭出丟掉仔。爾能使獨眼走進活命，弗要雙眼丟落地獄個火裏。

<sup>10</sup> “Ng-lah yüong kwu-djôh, keh-sing siao *meng-du* ih-go m-nao kʽen gyi feh-kyʽi: Ngô wô hyiang ng-lah dao, gyi-lah-go tʽin-s læ tin-zông dziang-tʽong kʽen-kyin Ngô tʽin-zông Ah-tia-go min-kʽong. <sup>11</sup> Ing-we Nying-go Ng-ts z deh-we læ kyiu keh-sing shih-diao-kæn-go. <sup>12</sup> Ng-lah-go i-s dza-go? ih-go nying yiu ih-pah-tsah yiang, nen-cong ziah yiu ih-tsah mi-lu, gyi næn-dao feh tiu-kyʽi keh kyiu-jih kyiu tsah, tao sæn-li kyʽi zing keh-tsah mi-lu-go ma? <sup>13</sup> Ziah-z zing-djôh-de, Ngô tsing wô hyiang ng-lah dao, gyi ziu we-leh keh ih-tsah, pi kyiu-jih kyiu tsah m-neh mi-lu-go yü-kô hwun-hyi. <sup>14</sup> Ng-lah Tʽin-Vu-go ts-i yia z-ka; keh-sing siao *meng-du* ih-go tu feh iao peh gyi shih-diao.

<sup>10</sup> 「爾拉用顧着，箇星小門徒一個嘸得好看其弗起。我話向爾拉道，其拉個天使來殿上長通看見我天上阿爹個面孔。<sup>11</sup> 因爲人個兒子是特爲來救箇星失掉間個。<sup>12</sup> 爾拉個意思咋個？一個人有一百隻羊，內中若有一隻迷路，其難道弗丟棄箇九十九隻，到山裏去尋箇隻迷路個嗎？<sup>13</sup> 若是尋着了，我真話向爾拉道，其就爲了箇一隻，比九十九隻嘸得迷路個愈加歡喜。<sup>14</sup> 爾拉天父個旨意也是介。箇星小門徒一個都弗要撥其失掉。

<sup>15</sup> “Ng-go hyüong-di ziah yiu teh-ze ng, hao kyʽi, tæn-tsih ng-zi teng gyi dô-kô læ-tong z-ʽeo pʽi-bing gyi: ziah-z tʽing ng, keh z ng-go hyüong-di peh ng teh-djôh-de. <sup>16</sup> Ziah-z feh tʽing, lin zi tsæ kô ih-liang-go nying; s-teh yiu liang-sæn-go nying tso te-tsing, kyü-tang-kyü shih-wô hao kʽao-jih-de. <sup>17</sup> Ziah-z feh tʽing gyi-lah, hao kao-su kong-we: ziah-z feh tʽing kong-we, ng hao tông gyi ziang bih-koh-nying teng siu-zin-liang nying ka kʽen-dæ. <sup>18</sup> Ngô tsing wô hyiang ng-lah dao, Væn-pah læ di-ʽô z ng-lah sô bo-djü-go, læ tʽin-zông yia we bo-djü gyi; væn-pah læ di-ʽô z ng-lah sô sih-fông-go, læ tʽin-zông yia we sih-fông gyi. <sup>19</sup> Ngô tsæ wô hyiang ng dao, Ng-lah cong-nyiang ziah yiu liang-go nying læ di-ʽô ʽeh-kʽeo-zi-dong iao gyiu ze-bin soh-go z-ken, Ngô tʽin-zông-go Ah-tia pih-ding teng gyi-lah tso-dzing. <sup>20</sup> Ing-we feh-leng soh-go u-sen, ziah yiu liang-sæn-go nying we-leh Ngô-go ming-deo jü-long-kæn, Ngô læ keh-deo dô-kô læ-kæn.”

<sup>15</sup> 「爾個兄弟若有得罪爾，好去，單只爾自等其大家來東時候批評其。若是聽爾，箇是爾個兄弟撥爾得着了。<sup>16</sup> 若是弗聽，連自再加一兩個人，使得有兩三個人做對證，句打句說話好靠實了。<sup>17</sup> 若是弗聽其拉，好告訴公會。若是弗聽公會，爾好當其像別國人等收錢糧人介看待。<sup>18</sup> 我真話向爾拉道，凡百來地下是爾拉所縛住個，來天上也會縛住其；凡百來地下是爾拉所釋放個，來天上也會釋放其。<sup>19</sup> 我再話向爾道，爾拉中央若有兩個人來地下合口齊動要求隨便啥個事幹，我天上個阿爹必定等其拉做成。<sup>20</sup> 因爲弗論啥個烏碎，若有兩三個人爲了我個名頭聚攏間，我來箇頭大家來間。」

<sup>21</sup> Keh-tsao Pe-teh tseo-long Yiæ-su sing-pin, wô, “Cü, hyüong-di teh-ze ngô, yiu to-siao we-su hao nyün-liang gyi? tao tsʽih-tsao feh?” <sup>22</sup> Yiæ-su teng gyi wô, “Ngô feh teng ng wô, Tsʽih-tsao; z wô, Tsʽih-jih-go tsʽih-tsao. <sup>23</sup> Sô-yi tʽin-koh kʽo-pi ih-go wông-ti, iao teng gyi nu-boh sön tsiang. <sup>24</sup> Gyi kông-kông sön kyʽi-deo, yiu ih-go nying ta-læ, z kyʽin wông-ti tsʽin-væn-liang nying-ts go. <sup>25</sup> Gyi m-kao hao wæn; cü ziu feng-fu tsiang gyi nying, lin lao-bo ng-nô teng væn-pah sô yiu-go, tu hao ma-diao, wæn tsa. <sup>26</sup> Keh-go nu-boh ziu pʽoh-tao pa gyi, wô, ‘Cü, kwʽun-ʽæn ngô, ngô we long-tsong wæn ng gyi.’ <sup>27</sup> Keh nu-boh-go cü fah dz-pe-sing fông gyi cʽih, wa-yiu sô-diao gyi tsa. <sup>28</sup> Keh-go nu-boh ih tseo-cʽih, pʽong-djôh ih-go dong-de nu-boh, z kyʽin gyi jih-liang nying-ts go; ziu cô gyi, kʽah gyi wu-long, z-ka wô, ‘Ng kyʽin ngô go, hao wæn ngô.’ <sup>29</sup> Gyi-go dong-de nu-boh ziu pʽoh-tao gyi kyiah-ʽô, gyiu gyi, z-ka wô, ‘Kwʽun-ʽæn ngô, ngô we long-tsong wæn ng gyi.’ <sup>30</sup> Gyi feh kʽeng; ziu kyʽi kyʽih gyi lôh lao-kæn, teng-tao tsa wæn-wun. <sup>31</sup> *Yü-to* dong-de nu-boh kʽen-kyin keh-kyʽi z-ken long-do iu-meng; ziu pô keh-go en-gyin long-tsong læ kao-su gyi-lah-go cü. <sup>32</sup> Keh-tsao keh nu-boh-go cü eo gyi læ, teng gyi wô, ‘Ôh nu-boh! Ng keh-go tsa, kyi-jün gyiu ngô, ngô long-tsong sô-diao ng de: <sup>33</sup> ng soh feh ing-kæ æ-lin ng-go dong-de nu-boh, ziang ngô æ-lin ng ka-go?’ <sup>34</sup> Gyi-go cü ziu fah-gyih, pô gyi nying kao-dæ zao-li *kyʽi* *bæn* *gyi*, teng-tao kyʽin gyi go tsa long-tsong wæn-wun. <sup>35</sup> Ziah-z ng-lah kôh-nying feh dzing-nyün sô-diao hyüong-di-go ko-tön, Ngô tʽin-zông-go Ah-tia yia we z-ka dæ ng-lah.”

<sup>21</sup> 箇遭<u>彼得</u>走攏<u>耶穌</u>身邊，話：「主，兄弟得罪我，有多少回數好原諒其？到七遭弗？」<sup>22</sup> <u>耶穌</u>等其話：「我弗等爾話，七遭。是話，七十個七遭。<sup>23</sup> 所以天國可比一個皇帝，要等其奴僕算賬。<sup>24</sup> 其剛剛算起頭，有一個人帶來，是欠皇帝千萬兩銀子個。<sup>25</sup> 其嘸告好還，主就吩咐將其人，連老婆兒囡等凡百所有個，都好賣掉，還債。<sup>26</sup> 箇個奴僕就撲倒拜其，話：『主，寬限我，我會攏總還爾其。』<sup>27</sup> 箇奴僕個主發慈悲心放其出，還有赦掉其債。<sup>28</sup> 箇個奴僕一走出，碰着一個同隊奴僕，是欠其十兩銀子個。就揸其，掐其胡嚨，是介話：『爾欠我個，好還我。』<sup>29</sup> 其個同隊奴僕就撲倒其腳下，求其，是介話：『寬限我，我會攏總還爾其。』<sup>30</sup> 其弗肯，就去挈其落牢監，等到債還完。<sup>31</sup> 餘多同隊奴僕看見箇起事幹弄大憂悶，就把箇個案件攏總來告訴其拉個主。<sup>32</sup> 箇遭箇奴僕個主謳其來，等其話：『惡奴僕！爾箇個債，既然求我，我攏總赦掉爾了。<sup>33</sup> 爾啥弗應該哀憐爾個同隊奴僕，像我哀憐爾介個？』<sup>34</sup> 其個主就發極，把其人交代皂吏去辦其，等到欠其個債攏總還完。<sup>35</sup> 若是爾拉各人弗情願赦掉兄弟個果斷，我天上個阿爹也會是介待爾拉。」

---

### Mt. XIX.

<sup>\[1\]</sup>YIÆ-SU kông-hao keh-sing shih-wô, ziu li-kʽæ Kyüô-li-li, tang Iah-dæn ʽo-nga ka tseo tao Yiu-tʽa-go di-ka læ. <sup>2</sup> Yiu ih-do-dziao nying keng-djôh Gyi; Gyi ziu læ keh-deo i gyi-lah bing.

<u>耶穌</u>講好箇星說話<sup>\[1\]</sup>，就離開<u>加利利</u>，打<u>約但</u>河外介走到<u>猶太</u>個地界來。<sup>2</sup> 有一大潮人跟着其，其就來箇頭醫其拉病。

<sup>\[1\] Y ʽE. 33. 耶（穌）後（頭）33（年）。（原註）</sup>

<sup>3</sup> Yiu Fah-li-sæ nying tseo-long Gyi sing-pin, s-s Gyi, z-ka wô, “Ih-go nying we-leh ze-bin soh-go yün-kwu li-diao lao-nyüing, tsôh-hying feh tsôh-hying?” <sup>4</sup> Gyi we-teh gyi-lah, wô, “Kyʽi-tsʽu zao *nying* go Cü-kwu z ‘zao gyi-lah ih-nen ih-nyü;’ \[Ts. 1. 27.\] yi wô, <sup>5</sup> ‘Sô-yi ih-go nying hao li-kʽæ gyi tia-nyiang, tsʽing-gying gyi lao-nyüing; keh liang-go dzing we ih-tʽi:’ \[Ts. 2. 24.\] *keh-go* *shih-wô* ng-lah soh m-neh doh-ko ma? <sup>6</sup> Z-ka-go, gyi-lah feh tsæ sön liang-go, tsih sön ih-tʽi. Keh-lah Jing-ming sô pʽe-long-go, nying m-neh hao feng gyi kʽæ.” <sup>7</sup> Gyi-lah teng Gyi wô, “Ka-ni, Mo-si dza-we feng-fu sia li-shü hao li-diao lao-nyüing?” <sup>8</sup> *Yiæ-su* teng gyi-lah wô, “Mo-si ing-hyü ng-lah li-diao lao-nyüing, z we-leh ng-lah sing-dziang ngang go yün-kwu: dæn-z kyʽi-tsʽu feh-z ka-go. <sup>9</sup> Ngô yia wô hyiang ng-lah dao, Ziah yiu nying, feh-z we-leh tso w̆a-nying go yün-kwu li-diao *lao-nyüing*, kyʽi cʽü bih-go *lao-nyüing*, keh z tso kæn-ying z-ken: cʽü li-diao-go *lao-nyüing* cü-kwu yia z tso kæn-ying.”

<sup>3</sup> 有<u>法利賽</u>人走攏其身邊，試試其，是介話：「一個人爲了隨便啥個緣故離掉老𡢿，作興弗作興？」<sup>4</sup> 其回答其拉，話：「起初造人個主顧是『造其拉一男一女。』\[Ts. 1. 27.\] 又話：<sup>5</sup> 『所以一個人好離開其爹孃，親近其老𡢿；箇兩個成爲一體。』\[Ts. 2. 24.\] 箇個說話爾拉啥嘸得讀過嗎？<sup>6</sup> 是介個，其拉弗再算兩個，只算一體。箇拉神明所配攏個，人嘸得好分其開。」<sup>7</sup> 其拉等其話：「介呢，<u>摩西</u>咋會吩咐寫離書好離掉老𡢿？」<sup>8</sup> <u>耶穌</u>等其拉話：「<u>摩西</u>應許爾拉離掉老𡢿，是爲了爾拉心腸硬個緣故。但是起初弗是介個。<sup>9</sup> 我也話向爾拉道，若有人，弗是爲了做壞人個緣故離掉老𡢿，去娶別個老𡢿，箇是做姦淫事幹。娶離掉個老𡢿主顧也是做姦淫。」

<sup>10</sup> Meng-du teng Gyi wô, “Nen-nyüing teng lao-nyüing z-ken ziah-z ka-go, wa-z feh cʽü hao.” <sup>11</sup> Yiæ-su teng gyi-lah wô, “Keh-go z-ken feh-z long-tsong nying neng-keo tso; z tæn-tsih *Jing-ming* peh gyi tso go cü-kwu *hao* *tso*. <sup>12</sup> Ing-we yiu-sing dzong cʽih nyiang-tʽæ ziu tso tʽa-kæn go: yiu-sing z nying-kô peh gyi tso tʽa-kæn go: yiu-sing z we-leh tʽin-koh zi tso tʽa-kæn go. Neng-keo tso go cü-kwu hao tso.”

<sup>10</sup> 門徒等其話：「男𡢿等老𡢿事幹若是介個，還是弗娶好。」<sup>11</sup> <u>耶穌</u>等其拉話：「箇個事幹弗是攏總人能夠做，是單只神明撥其做個主顧好做。<sup>12</sup> 因爲有星從出孃胎就做太監個，有星是人家撥其做太監個，有星是爲了天國自做太監個。能夠做個主顧好做。」

<sup>13</sup> KEH-GO z-ʽeo yiu siao-nying ling tao Yiæ-su u-sen læ, iao Gyi siu en-en gyi-lah, tao-kao-kyi: meng-du heng gyi-lah. <sup>14</sup> Yiæ-su wô, “Hao peh keh-sing siao-nying tao Ngô u-sen læ, m-nao tsu-djü gyi-lah; ing-we keh-cong-ka nying, tʽin-koh z gyi-lah-go.” <sup>15</sup> Gyi ziu siu en-en gyi-lah, li-kʽæ keh-deo kyʽi-de.

<sup>13</sup> 箇個時候有小人領到<u>耶穌</u>烏碎來，要其手按按其拉，禱告記。門徒狠其拉。<sup>14</sup> <u>耶穌</u>話：「好撥箇星小人到我烏碎來，嘸得好阻住其拉，因爲箇種介人，天國是其拉個。」<sup>15</sup> 其就手按按其拉，離開箇頭去了。

<sup>16</sup> YIU ih-go nying tseo-long-læ, teng Gyi wô, “Hao Sin-sang, ngô kæ tso soh-go hao z-ken, hao teh-djôh üong-yün weh-ming?” <sup>17</sup> Yiæ-su teng gyi wô, “Dza-we tsʽing-hwu Ngô z hao ni? hao-go cü-kwu z m-neh-go; tsih-yiu Ih-we, ziu-z Jing-ming. Ng ziah iao tseo-tsing weh-ming kyʽi, yüong pao-siu keh-sing lih-fah.” <sup>18</sup> Gyi wô, “ʽAh-li kyi-diao?” Yiæ-su wô, “Ziu-z, ‘Ng feh-kʽo sah nying,’ ‘Feh-kʽo kæn-ying,’ ‘Feh-kʽo tʽeo-dao,’ ‘Feh-kʽo hwông-kao *nying-kô*,’ <sup>19</sup> ‘Yüong kying-djong ng-go vu-meo;’ \[C. 2. 12–16.\] wa-yiu, ‘Æ-sih-ng-go ling-sô-kô ziang zi ih-yiang-go.’ \[Lv. 19. 18.\]” <sup>20</sup> Keh ʽeo-sang teng Gyi wô, “Keh-sing ngô long-tsong dzong siao kwu-djôh-go: wa-yiu soh-go feh tao-kô?” <sup>21</sup> Yiæ-su teng gyi wô, “Ng ziah iao djün-be, hao kyʽi ma-diao ng-go kô-kyi, feng peh gyüong-nying; ka-ni, ng yiu dzæ-veh læ tʽin-zông: ping-tsʽia hao læ keng Ngô.” <sup>22</sup> Keh ʽeo-sang ih tʽing-meng keh-go shih-wô, ziu iu-meng-siang kyʽi-de: ing-we yiu do-do kô-kyi.

<sup>16</sup> 有一個人走攏來，等其話：「好先生，我該做啥個好事幹，好得着永遠活命？」<sup>17</sup> <u>耶穌</u>等其話：「咋會稱呼我是好呢？好個主顧是嘸得個。只有一位，就是神明。爾若要走進活命去，用保守箇星律法。」<sup>18</sup> 其話：「何裏幾條？」<u>耶穌</u>話：「就是，『爾弗可殺人』，『弗可姦淫』，『弗可偷盜』，『弗可謊告人家』，<sup>19</sup> 『用敬重爾個父母』\[C. 2. 12–16.\]；還有，『愛惜爾個鄰舍家像自一樣個。』\[Lv. 19. 18.\]」<sup>20</sup> 箇後生等其話：「箇星我攏總從小顧着個，還有啥個弗到家？」<sup>21</sup> <u>耶穌</u>等其話：「爾若要全備，好去賣掉爾個家計，分撥窮人。介呢，爾有財物來天上，並且好來跟我。」<sup>22</sup> 箇後生一聽聞箇個說話，就憂悶相去了，因爲有大大家計。

<sup>23</sup> Yiæ-su teng meng-du wô, “Ngô tsing wô hyiang ng-lah dao, Yiu-lao tseo-tsing tʽin-koh-li, næn-leh-kying! <sup>24</sup> Ngô tsæ wô hyiang ng-lah dao, Loh-do cʽün-ko tsing-ngæn, pi yiu-lao tseo-tsing Jing-ming-go koh, wa-z gyi yüong-yi.” <sup>25</sup> Meng-du tʽing-meng, ziu long-do kyʽih-hoh, wô, “Ka-ni, jü neng-keo teh-djôh kyiu?” <sup>26</sup> Yiæ-su kʽen-kʽen gyi-lah, z-ka wô, “Ziah-z nying, z feh neng-keo-go: ziah-z Jing-ming, yiang-yiang tu neng-keo-go.”

<sup>23</sup> <u>耶穌</u>等門徒話：「我真話向爾拉道，有佬走進天國裏，難勒緊！<sup>24</sup> 我再話向爾拉道，駱駝穿過針眼，比有佬走進神明個國，還是其容易。」<sup>25</sup> 門徒聽聞，就弄大喫𢞕，話：「介呢，誰能夠得着救？」<sup>26</sup> <u>耶穌</u>看看其拉，是介話：「若是人，是弗能夠個；若是神明，樣樣都能夠個。」

<sup>27</sup> Keh-tsao Pe-teh kʽæ kʽeo teng Gyi wô, “Ah-lah z yiang-yiang kyʽi-diao-ts keng-leh Ng: ka-ni, ah-lah hao teh-djôh soh-si?” <sup>28</sup> Yiæ-su teng gyi-lah wô, “Ngô tsing wô hyiang ng-lah dao, Tao-leh keh djong-sin hying-kyʽi-læ *z-ʽeo*, Nying-go Ng-ts zo-leh Gyi yüong-wô-go zo-we, ng-lah keng-djôh Ngô cü-kwu yia we zo jih-nyi-go zo-we, pʽun-tön Yi-seh-lih jih-nyi-go ts-pʽa. <sup>29</sup> Wa-yiu væn-pah we-leh Ngô-go ming-deo kyʽi-diao oh-yü, hyüong-di, tsi-me, tia-nyiang, lao-bo, ng-nô, din-di *keh-sing*, tsiang-læ hao teh-djôh ih-pah be, wa-yiu üong-yün weh-ming peh gyi tso tsʽæn-nyih. <sup>30</sup> Dæn-z hyü-to dzæ-zin-go we lôh-ʽeo; hyü-to dzæ-ʽeo-go we zông-zin.”

<sup>27</sup> 箇遭<u>彼得</u>開口等其話：「阿拉是樣樣棄掉仔跟勒爾。介呢，阿拉好得着啥西？」<sup>28</sup> <u>耶穌</u>等其拉話：「我真話向爾拉道，到了箇重先興起來時候，人個兒子坐勒其榮華個座位，爾拉跟着我主顧也會坐十二個座位，判斷<u>以色列</u>十二個支派。<sup>29</sup> 還有凡百爲了我個名頭棄掉屋宇，兄弟，姊妹，爹孃，老婆，兒囡，田地箇星，將來好得着一百倍，還有永遠活命撥其做產業。<sup>30</sup> 但是許多在前個會落後，許多在後個會上前。」

---

### Mt. XX.

“Ing-we tʽin-koh kʽo-pi-ziang ih-go kô-cü, tsao tʽin-nyiang tseo-cʽih-kyʽi kwu kong-nying tao gyi bu-dao-yün-li kyʽi. <sup>2</sup> Teng kong-nying kông-kʽæ ih-din nying-ts ih-nyih, ziu eo gyi-lah tao gyi bu-dao-yün-li kyʽi. <sup>3</sup> Mao kyiu tin-cong tseo-cʽih-kyʽi, kʽen-kyin bih-nying læ z-min-zông kʽong-deo lih-kæn, ziu teng gyi-lah wô, <sup>4</sup> ‘Ng-lah yia hao tao bu-dao-yün-li kyʽi; ngô we peh ng-lah bing-dzih-go *kong-din*.’ Gyi-lah ziu kyʽi-de. <sup>5</sup> Mao jih-nyi tin-cong teng ʽô-pun-nyih sæn tin-cong yi tseo-cʽih-kyʽi; yia z-ka tso-fah. Mao ng tin-cong tseo-cʽih-kyʽi, yi kʽen-kyin yiu nying kʽong-deo lih-kæn, ziu teng gyi-lah wô, ‘Ng-lah dza-we zing-nyih kʽong-deo lih-tong ni?’ <sup>7</sup> Gyi-lah wô, ‘Ing-we m-nying kwu ah-lah.’ Gyi wô, ‘Ng-lah yia hao tao bu-dao-yün-li kyʽi; z bing-dzih-go *kong-din*, hao do-go.’ <sup>8</sup> Tao yia-kwʽa, yün-cü teng pô-tsiang sin-sang wô, ‘Eo keh-sing kong-nying læ; dzong kyih-sah-go kyʽi-deo, ih-dzih tao deo-ih-vah *zông-kong-go* we-ts, fah kong-din peh gyi-lah.’ <sup>9</sup> Mao ng tin-cong *zông-kong-go* cü-kwu tseo-læ, kôh-nying tu do ih-din nying-ts. <sup>10</sup> Deo-ih-vah *zông-kong-go* cü-kwu læ, dao-z *gyi-zi* hao do-leh to: gyi-lah kôh-nying yia do-leh ih-din nying-ts. <sup>11</sup> Gyi-lah do-ts ziu mao-ün kô-cü, z-ka wô, <sup>12</sup> ‘Keh-sing kyih-sah *zông-kong-go* *tsih* tso ih tin-cong kong-fu, ah-lah *zing*-nyih ho-nyih-tʽih-tʽah lao-loh; ng tao we dæ gyi-lah teng ah-lah ih-yiang ma!’ <sup>13</sup> Kô-cü we-teh gyi-lah ih-go nying, wô, ‘Beng-yiu, ngô m-kao w̆e-kyʽüoh ng: ng teng ngô kông-kʽæ soh feh-z ih-din nying-ts ma? <sup>14</sup> Ng-zi-go *kong-din* do-leh tseo: ngô cü-sing iao peh keh kyih-sah-go teng ng ih-yiang-go. <sup>15</sup> Ngô yüong zi-go tong-si, næn-dao feh hao zi tso cü-i ma? We-leh ngô hao, ng sang tu-gyi-sing ma? <sup>16</sup> Z-ka ni, dzæ-ʽeo-go we zông-zin; dzæ-zin-go we lôh-ʽeo: ing-we dziao-læ-go to, tʽiao-shün-go kyʽüih.”

「因爲天國可比像一個家主，早天亮走出去僱工人到其葡萄園裏去。<sup>2</sup> 等工人講開一鈿銀子一日，就謳其拉到其葡萄園裏去。<sup>3</sup> 毛九點鐘走出去，看見別人來市面上空頭立間，就等其拉話：<sup>4</sup> 『爾拉也好到葡萄園裏去，我會撥爾拉平直個工鈿。』其拉就去了。<sup>5</sup> 毛十二點鐘等下半日三點鐘又走出去，也是介做法。毛五點鐘走出去，又看見有人空頭立間，就等其拉話：『爾拉咋會淨日空頭立東呢？』<sup>7</sup> 其拉話：『因爲嘸人僱阿拉。』其話：『爾拉也好到葡萄園裏去，是平直個工鈿，好馱個。』<sup>8</sup> 到夜快，園主等把賬先生話：『謳箇星工人來，從結煞個起頭，一直到頭一伐上工個爲止，發工鈿撥其拉。』<sup>9</sup> 毛五點鐘上工個主顧走來，各人都馱一鈿銀子。<sup>10</sup> 頭一伐上工個主顧來，道是其自好馱勒多。其拉各人也馱勒一鈿銀子。<sup>11</sup> 其拉馱仔就媢怨家主，是介話：<sup>12</sup> 『箇星結煞上工個只做一點鐘工夫，阿拉淨日火熱鐵塌勞碌，爾倒會待其拉等阿拉一樣嗎！』<sup>13</sup> 家主回答其拉一個人，話：『朋友，我嘸告委曲爾。爾等我講開啥弗是一鈿銀子嗎？<sup>14</sup> 爾自個工鈿馱勒走，我注心要撥箇結煞個等爾一樣個。<sup>15</sup> 我用自個東西，難道弗好自做主意嗎？爲了我好，爾生妒忌心嗎？<sup>16</sup> 是介呢，在後個會上前，在前個會落後。因爲召來個多，挑選個缺。」

<sup>17</sup> YIÆ-SU zông Yiæ-lu-sah-leng z-ʽeo, lu-zông ta-leh jih-nyi-go meng-du, s-ʽô teng gyi-lah wô, <sup>18</sup> “Ah-lah keh-tsao zông Yiæ-lu-sah-leng kyʽi; Nying-go Ng-ts iao song peh keh-sing tsi-s-deo teng doh-shü-nying; gyi-lah we ding Gyi si-ze, <sup>19</sup> yi ka-kyʽi peh bih-koh-nying kyʽi tsao-tʽah Gyi, pin-ts tang Gyi, jih-z-kô-zông ting-sah Gyi; tao di-sæn nyih yi we weh-cün-læ.”

<sup>17</sup> <u>耶穌</u>上<u>耶路撒冷</u>時候，路上帶勒十二個門徒，私下等其拉話：<sup>18</sup> 「阿拉箇遭上<u>耶路撒冷</u>去，人個兒子要送撥箇星祭司頭等讀書人，其拉會定其死罪，<sup>19</sup> 又解去撥別國人去遭蹋其，鞭子打其，十字架上釘煞其。到第三日又會活轉來。」

<sup>20</sup> Keh-go z-ʽeo Si-pi-tʽa ng-ts-go ah-nyiang ta-ling gyi *liang-go* ng-ts, tseo tao Yiæ-su sing-pin pa Gyi, gyiu Gyi ih-yiang z-ken. <sup>21</sup> Yiæ-su teng gyi wô, “Ng iao soh-si?” Gyi wô, “Iao Ng feng-fu peh ngô keh liang ng-ts zo læ Ng-go koh li-hyiang, ih-go læ Ng jing-siu-pin, ih-go læ Ng tsia-siu-pin.” <sup>22</sup> Yiæ-su we-teh wô, “Ng-lah sô gyiu-go z ng-lah feh hyiao-teh-go. Ngô tsiang-læ kyʽüoh-go? pe-ts, ng-lah neng-keo kyʽüoh feh? Ngô sô ziu-go si-li, ng-lah neng-keo ziu feh?” Gyi-lah wô, “Neng-keo-go.” <sup>23</sup> *Yiæ-su* teng gyi-lah wô, “Ngô keh-go pe-ts z ng-lah pih-ding kyʽüoh-go; Ngô sô ziu-go si-li z ng-lah pih-ding ziu-go: dæn-z zo læ Ngô jing-siu-pin tsia-siu-pin, z tæn-tsih Ngô Ah-tia we-leh gyi-lah yü-be-hao-kæn-go keh-sing nying, Ngô hao peh gyi-lah go.”

<sup>20</sup> 箇個時候<u>西庇太</u>兒子個阿孃帶領其兩個兒子，走到<u>耶穌</u>身邊拜其，求其一樣事幹。<sup>21</sup> <u>耶穌</u>等其話：「爾要啥西？」其話：「要爾吩咐撥我箇兩兒子坐來爾個國裏向，一個來爾順手邊，一個來爾借手邊。」<sup>22</sup> <u>耶穌</u>回答話：「爾拉所求個是爾拉弗曉得個。我將來喫個杯子，爾拉能夠喫弗？我所受個洗禮，爾拉能夠受弗？」其拉話：「能夠個。」<sup>23</sup> <u>耶穌</u>等其拉話：「我箇個杯子是爾拉必定喫個，我所受個洗禮是爾拉必定受個。但是坐來我順手邊借手邊，是單只我阿爹爲了其拉預備好間個箇星人，我好撥其拉個。」

<sup>24</sup> Keh jih-go meng-du ih tʽing-meng, we-leh keh liang hyüong-di ziu ông-de. <sup>25</sup> Yiæ-su eo gyi-lah læ, wô, “Keh-sing bih-koh-nying-go wông-ti ah-jih pah-sing, gyi-lah do-go cü-kwu tsih-công gyün-ping kwun-djü gyi-lah; keh z ng-lah hyiao-teh-go. <sup>26</sup> Dæn-z ng-lah m-nao z-ka-go: ziah yiu nying siang tso ng-lah do-go, gyi kæ tso ng-lah yüong-nying; <sup>27</sup> ziah yiu nying siang tso ng-lah deo-go, gyi kæ tso ng-lah nu-boh: <sup>28</sup> tsing-ziang Nying-go Ng-ts læ, feh-z iao nying-kô voh-z Gyi, z læ voh-z nying-kô, wa-yiu sô-cʽih Zi-go sing-ming tso hyü-to nying-go tʽi-dæ.”

<sup>24</sup> 箇十個門徒一聽聞，爲了箇兩兄弟就怏了。<sup>25</sup> <u>耶穌</u>謳其拉來，話：「箇星別國人個皇帝壓實百姓，其拉大個主顧執掌權柄管住其拉，箇是爾拉曉得個。<sup>26</sup> 但是爾拉嘸得好是介個。若有人想做爾拉大個，其該做爾拉傭人；<sup>27</sup> 若有人想做爾拉頭個，其該做爾拉奴僕。<sup>28</sup> 正像人個兒子來，弗是要人家服侍其，是來服侍人家，還有捨出自個性命做許多人個替代。」

<sup>29</sup> GYI-LAH tseo-cʽih Yiæ-li-ko z-ʽeo, yiu ih-do-dziao nying keng-djôh Gyi. Kʽeo-kʽeo yiu liang-go hah-ts lu pin-yin zo-kæn, tʽing-meng z Yiæ-su tseo-ko, ziu hyiang-hyiang eo-kyʽi-læ, wô, “Cü, Da-bih-go ʽEo-dæ, kʽo-lin ah-lah.” <sup>31</sup> Keh-dziao nying heng gyi-lah, eo gyi m-nao hyiang: gyi-lah fæn-cün yü-kô eo-leh hyiang, wô, “Cü, Da-bih-go ʽEo-dæ, kʽo-lin ah-lah.” <sup>32</sup> Yiæ-su lih-lôh, eo gyi-lah læ, z-ka wô, “Iao Ngô teng ng-lah tso soh-si?” <sup>33</sup> Gyi-lah wô, “Cü, *iao* kʽæ ah-lah ngæn-tsing.” <sup>34</sup> Yiæ-su fah dz-pe-sing, siu en-en gyi-lah ngæn-tsing: ngæn-tsing lih-kʽeh kʽen-kyin-de, gyi-lah ziu keng-leh Gyi kyʽi-de.

<sup>29</sup> 其拉走出<u>耶利哥</u>時候，有一大潮人跟着其。扣扣有兩個瞎子路邊沿坐間，聽聞是<u>耶穌</u>走過，就響響謳起來，話：「主，<u>大闢</u>個後代，可憐阿拉。」<sup>31</sup> 箇潮人狠其拉，謳其嘸得好響，其拉反轉愈加謳勒響，話：「主，<u>大闢</u>個後代，可憐阿拉。」<sup>32</sup> <u>耶穌</u>立落，謳其拉來，是介話：「要我等爾拉做啥西？」<sup>33</sup> 其拉話：「主，要開阿拉眼睛。」<sup>34</sup> <u>耶穌</u>發慈悲心，手按按其拉眼睛。眼睛立刻看見了，其拉就跟勒其去了。

---

### Mt. XXI.

GYI-LAH gying-long Yiæ-lu-sah-leng, yi-kying tao Pah-fah-kyi læ Ken-læn sæn pin-yin, keh-tsao Yiæ-su tsʽa liang-go meng-du, teng gyi-lah wô, <sup>2</sup> “Ng-lah hao tao te-deo-go hyiang-tsʽeng kyʽi, ziu we pʽong-djôh ih-pʽih tsʽ-li công-kæn, wa-yiu ih-pʽih siao-li dô-kô læ-kæn: hao ka-ts, teng Ngô kyʽin-læ. <sup>3</sup> Ziah yiu nying teng ng-lah kông shih-wô, hao wô, ‘Z Cü iao yüong-djôh gyi-lah;’ gyi ziu we peh gyi-lah læ.” <sup>4</sup> Keh ih-tsʽih-go z-ken tu z-ka tso-fah, hao s-teh sin-cü-nying kông-ko-liao-go shih-wô yiu yiao-nyiæn, z-ka wô, <sup>5</sup> “Hao kyʽi wô hyiang Shing-go nön dao, ‘Ng-go Wông-ti ti-sing-siao-i, gyi-leh ih-pʽih li-ts teng ih-pʽih siao-li, tao ng u-sen læ-de.’” \[Sk. 9. 9.\]

其拉近攏<u>耶路撒冷</u>，已經到<u>伯法基</u>來橄欖山邊沿，箇遭<u>耶穌</u>差兩個門徒，等其拉話：<sup>2</sup> 「爾拉好到對頭個鄉村去，就會碰着一匹雌驢樁間，還有一匹小驢大家來間。好解仔，等我牽來。<sup>3</sup> 若有人等爾拉講說話，好話：『是主要用着其拉。』其就會撥其拉來。」<sup>4</sup> 箇一切個事幹都是介做法，好使得先知人講過了個說話有效驗，是介話：<sup>5</sup> 「好去話向<u>郇</u>個囡道：『爾個皇帝低心小意，騎勒一匹驢子等一匹小驢，到爾烏碎來了。』」\[Sk. 9. 9.\]

<sup>6</sup> Meng-du ziu kyʽi, i Yiæ-su feng-fu ka tso; <sup>7</sup> kyʽin-leh tsʽ-li teng siao-li læ, pô zi-go i-zông fông læ gyi-lah zông-deo, *Yiæ-su* ziu gyi-zông-kyʽi. <sup>8</sup> Yiu ih-do-dziao nying do-leh gyi i-zông pʽu lu; wa-yiu-sing tsôh-leh jü ô-ts pʽu læ lu-li. <sup>9</sup> Zin-ʽeo keh liang-dziao nying hyiang-hyiang eo-kyʽi-læ, wô, “ʽO-sæn-nah kwe peh Da-bih-go ʽEo-dæ! Kʽao-djôh Cü ming-deo læ-go Cü-kwu z ing-kæ coh-tsæn-go. Læ ting kao *u-dông* ʽO-sæn-nah!”

<sup>6</sup> 門徒就去，依<u>耶穌</u>吩咐介做，<sup>7</sup> 牽勒雌驢等小驢來，把自個衣裳放來其拉上頭，<u>耶穌</u>就騎上去。<sup>8</sup> 有一大潮人馱勒其衣裳鋪路。還有星斫勒樹椏枝鋪來路裏。<sup>9</sup> 前後箇兩潮人響響謳起來，話：「和散那歸撥<u>大闢</u>個後代！靠着主名頭來個主顧是應該祝讚個。來頂高烏蕩和散那！」

<sup>10</sup> Yiæ-su ih tseo-tsing Yiæ-lu-sah-leng, ʽeh-zing-li *nying-sing* tu yiao-dong, z-ka wô, “Keh z soh-go nying?” <sup>11</sup> Keh-dziao nying wô, “Keh ziu-z Kyüô-li-li Nô-sah-leh-go Sin-cü Yiæ-su.”

<sup>10</sup> <u>耶穌</u>一走進<u>耶路撒冷</u>，合城裏人聲都搖動，是介話：「箇是啥個人？」<sup>11</sup> 箇潮人話：「箇就是<u>加利利</u> <u>拿撒勒</u>個先知<u>耶穌</u>。」

<sup>12</sup> Yiæ-su tseo-tsing Jing-ming-go sing-din-li, ken-cʽih sing-din-li long-tsong tso ma-ma go cü-kwu, wa-yiu tʽe-tao de dong-din cü-kwu-go gyü-deo, teng ma beh-keh cü-kwu-go ü-ts; <sup>13</sup> teng gyi-lah wô, “*Shü-li* yiu sia-tih, wô, ‘Ngô-go oh-lô iao tsʽing-hwu z tao-kao-go oh-lô:’ \[Y. 56. 7.\] ng-lah tao peh gyi tso zeh-kʽo de.” <sup>14</sup> Læ sing-din-li yiu hah-ts teng kwa-kyiah tseo-long Yiæ-su-go sing-pin; Gyi ziu i gyi-lah hao. <sup>15</sup> Keh-sing tsi-s-deo teng doh-shü-nying, kʽen-kyin Gyi tso-cʽih-læ-go hyi-gyi z-ken, wa-yiu keh-sing siao-nying læ sing-din-li wæ-wæ-hyiang læ-kæn wô, “ʽO-sæn-nah kwe peh Da-bih-go ʽEo-dæ;” gyi-lah ziu ông-de, teng Yiæ-su wô, <sup>16</sup> “Gyi-lah læ-tih wô-go Ng tʽing-meng feh?” Yiæ-su wô, “Tʽing-meng-go: *Shü-li* *sô* *wô*, ‘Dzong siao-nying teng na-hwun-go kʽeo-li Ng hyin-cʽih tsæn-me læ,” \[S. 8. 2.\] *keh-kyü* *shih-wô* ng-lah soh m-neh doh-ko ma?” <sup>17</sup> Ziu li-kʽæ gyi-lah, tseo-cʽih zing-nga tao Pah-da-nyi; keh-deo soh-ko yia.

<sup>12</sup> <u>耶穌</u>走進神明個聖殿裏，趕出聖殿裏攏總做買賣個主顧，還有推倒兌銅鈿主顧個櫃頭，等賣鵓鴿主顧個椅子，<sup>13</sup> 等其拉話：「書裏有寫的，話：『我個屋落要稱呼是禱告個屋落。』\[Y. 56. 7.\] 爾拉倒撥其做賊窠了。」<sup>14</sup> 來聖殿裏有瞎子等拐腳走攏<u>耶穌</u>個身邊，其就醫其拉好。<sup>15</sup> 箇星祭司頭等讀書人，看見其做出來個稀奇事幹，還有箇星小人來聖殿裏懷懷響來間話：「和散那歸撥<u>大闢</u>個後代。」其拉就怏了，等<u>耶穌</u>話：<sup>16</sup> 「其拉來的話個爾聽聞弗？」<u>耶穌</u>話：「聽聞個。書裏所話：『從小人等奶花個口裏爾顯出讚美來，』\[S. 8. 2.\] 箇句說話爾拉啥嘸得讀過嗎？」<sup>17</sup> 就離開其拉，走出城外到<u>伯大尼</u>，箇頭宿過夜。

<sup>18</sup> TSAO tʽin-nyiang cün-læ tao zing-li kyʽi z-ʽeo, du-kyi-de. <sup>19</sup> Lu pin-yin kʽen-kyin ih-cü vu-hwô-ko jü, ziu tseo-long-kyʽi, tsih kʽen-kyin yih, m̆-teh bih-nyiang-kao læ-tih; ziu dziao-leh keh-cü jü wô, “Ng yi-ʽeo üong feh kyih ko-ts.” Vu-hwô-ko jü lih-kʽeh ziu kwʽu-de.

<sup>18</sup> 早天亮轉來到城裏去時候，肚飢了。<sup>19</sup> 路邊沿看見一株無花果樹，就走攏去，只看見葉，嘸得別樣告來的，就朝勒箇株樹話：「爾以後永弗結果子。」無花果樹立刻就枯了。

<sup>20</sup> Meng-du kʽen-kyin, hyi-gyi, z-ka wô, “Vu-hwô-ko jü kwʽu-leh dza kwʽa!” <sup>21</sup> Yiæ-su we-teh gyi-lah, wô, “Ngô tsing wô hyiang ng-lah dao, Ng-lah ziah yiu siang-sing-go sing, ih-ngæn feh nyi-ʽôh, fi-dæn we tso keh vu-hwô-ko jü-go z-ken, ziu-z dziao-leh keh-zo sæn wô, ‘Hao yi-ko-kyʽi deo-lôh hæ-li,’ keh yia we tso-dzing. <sup>22</sup> Wa-yiu tao-kao z-ʽeo ng-lah væn-pah sô gyiu-go, *tsih* *iao* siang-sing, ziu we teh-djôh.”

<sup>20</sup> 門徒看見，稀奇，是介話：「無花果樹枯勒咋快！」<sup>21</sup> <u>耶穌</u>回答其拉，話：「我真話向爾拉道，爾拉若有相信個心，一眼弗疑惑，非但會做箇無花果樹個事幹，就是朝勒箇座山話：『好移過去投落海裏，』箇也會做成。<sup>22</sup> 還有禱告時候爾拉凡百所求個，只要相信，就會得着。」

<sup>23</sup> YIÆ-SU tseo-tsing sing-din-li, kʽeo-kʽeo læ-kæn kông dao-li, keh-pæn tsi-s-deo teng pah-sing-go tsiang-lao tseo-long-læ, z-ka wô, “Ng yüong soh-go gyün-ping tso keh-sing z-ken? z jü peh Ng keh-go gyün-ping?” <sup>24</sup> Yiæ-su we-teh gyi-lah, wô, “Ngô yia iao meng ng-lah ih-kyü; keh ih-kyü ziah wô hyiang Ngô dao, Ngô yüong soh-go gyün-ping tso keh-sing z-ken, yia we wô hyiang ng-lah dao. <sup>25</sup> Iah-ʽen-go si-li ʽah-li læ? wa-z dzong tʽin *læ*? wa-z dzong nying *læ*?” Gyi-lah s-ʽô siang-liang, z-ka wô, “Ziah wô, Z dzong tʽin *læ-go*, Gyi ziu we teng ah-lah wô, ‘Ka-ni, ng-lah dza-we feh siang-sing gyi?’ <sup>26</sup> Ziah wô, Z dzong nying *læ-go*, ah-lah z pʽô pah-sing; ing-we gyi-lah tu sön Iah-ʽen z-go sin-cü-nying.” <sup>27</sup> Ziu we-teh Yiæ-su, wô, “Ah-lah feh hyiao-teh.” Yiæ-su teng gyi-lah wô, “Ngô yüong soh-go gyün-ping tso keh-sing z-ken, yia feh wô hyiang ng-lah dao.

<sup>23</sup> <u>耶穌</u>走進聖殿裏，扣扣來間講道理，箇班祭司頭等百姓個長老走攏來，是介話：「爾用啥個權柄做箇星事幹？是誰撥爾箇個權柄？」<sup>24</sup> <u>耶穌</u>回答其拉，話：「我也要問爾拉一句，箇一句若話向我道，我用啥個權柄做箇星事幹，也會話向爾拉道。<sup>25</sup> <u>約翰</u>個洗禮何裏來？還是從天來？還是從人來？」其拉私下商量，是介話：「若話，是從天來個，其就會等阿拉話：『介呢，爾拉咋會弗相信其？』<sup>26</sup> 若話，是從人來個，阿拉是怕百姓，因爲其拉都算<u>約翰</u>是個先知人。」<sup>27</sup> 就回答<u>耶穌</u>，話：「阿拉弗曉得。」<u>耶穌</u>等其拉話：「我用啥個權柄做箇星事幹，也弗話向爾拉道。

<sup>28</sup> “Ng-lah-go i-s dza-go? Yiu ih-go nying yiu liang-go ng-ts; tseo-læ, teng gyi do-go wô, ‘Ng-ts, kyih-mih tao Ngô bu-dao-yün-li tso sang-weh kyʽi.’ <sup>29</sup> Gyi we-teh wô, ‘Ngô ve *kyʽi*:’ ʽeo-deo ao-hwe, ziu kyʽi-de. <sup>30</sup> *Ah-tia* yi tseo-læ, teng di-nyi-go yia z-ka kông-fah. Gyi we-teh wô, ‘Cü, ngô *kyʽi-de*:’ tsih-z m-neh kyʽi. <sup>31</sup> Keh liang-go, ʽah-li ih-go z i ah-tia sing-siang tso-go?” Gyi-lah wô, “Keh do-go.” Yiæ-su teng gyi-lah wô, “Ngô tsing wô hyiang ng-lah dao, Siu-zin-liang nying teng piao-ts wa sin-jü ng-lah we tseo-tsing Jing-koh-li kyʽi. <sup>32</sup> Ing-we Iah-ʽen tso tsing-dzih-go z-ken tao ng-lah u-sen læ, ng-lah feh siang-sing gyi; keh-sing siu-zin-liang nying teng piao-ts fæn-cün siang-sing gyi: ng-lah kʽen-kyin ts-ʽeo, yia m-neh ao-hwe kyʽi siang-sing gyi.

<sup>28</sup> 「爾拉個意思咋個？有一個人有兩個兒子。走來，等其大個話：『兒子，今末到我葡萄園裏做生活去。』<sup>29</sup> 其回答話：『我𣍐去。』後頭懊悔，就去了。<sup>30</sup> 阿爹又走來，等第二個也是介講法。其回答話：『主，我去了。』只是嘸得去。<sup>31</sup> 箇兩個，何裏一個是依阿爹心想做個？」其拉話：「箇大個。」<u>耶穌</u>等其拉話：「我真話向爾拉道，收錢糧人等婊子還先如爾拉會走進神國裏去。<sup>32</sup> 因爲<u>約翰</u>做正直個事幹到爾拉烏碎來，爾拉弗相信其，箇星收錢糧人等婊子反轉相信其。爾拉看見之後，也嘸得懊悔去相信其。

<sup>33</sup> “Wa-yiu ih-go pi-fông ng-lah hao tʽing: yiu ih-go kô-cü cong ih-yün ts-bu-dao, dön-kyʽün tang-leh tsʽiang-pô, yün-li gyüih ih-go tsiu-tsô-den, zao ih-go kao-leo, tsu-cʽih peh cong-din-nying, ziu cʽih-meng kyʽi-de. <sup>34</sup> Ko-ts *joh-go* z-ʽeo kwʽa tao, tsʽa gyi-go nu-boh tao cong-din-nying u-sen læ siu yün-li-go ko-ts. <sup>35</sup> Cong-din-nying ziu kʽô gyi nu-boh, tang ih-go, sah ih-go, zah-deo kʽang-sah ih-go. <sup>36</sup> *Kô-cü* yi tsʽa bih-go nu-boh læ, pi zin-deo wa to: *cong-din-nying* yia z-ka long gyi-lah. <sup>37</sup> ʽEo-deo tsʽa zi-go ng-ts læ, z-ka wô, ‘Gyi-lah pih-ding kying-djong ngô ng-ts.’ <sup>38</sup> Cong-din-nying ih kʽen-kyin *gyi* ng-ts, ziu dô-kô z-ka wô, ‘Keh z tsih-djôh tsʽæn-nyih go cü-kwu; ah-lah tsʽia sah-leh gyi, deh gyi-go tsʽæn-nyih.’ <sup>39</sup> Ziu kʽô-leh gyi, tʽe-cʽih yün-nga, sah-diao. <sup>40</sup> Ka-ni, ke-yün-go cü-nying-kô kyü-læ, we dza bæn keh-pæn cong-din-nying?” <sup>41</sup> Gyi-lah teng Gyi wô, “We sah-kʽeo tsʽao-mih keh-pæn ôh-nying, pô bu-dao-yün tsu-cʽih peh bih-go cong-din-nying, tao ko-ts *joh-go* z-ʽeo we do-cʽih peh gyi go.”

<sup>33</sup> 「還有一個比方爾拉好聽。有一個家主種一園紫葡萄，團圈打勒槍笆，園裏掘一個酒榨窞，造一個高樓，租出撥種田人，就出門去了。<sup>34</sup> 果子熟個時候快到，差其個奴僕到種田人烏碎來收園裏個果子。<sup>35</sup> 種田人就抲其奴僕，打一個，殺一個，石頭揞煞一個。<sup>36</sup> 家主又差別個奴僕來，比前頭還多。種田人也是介弄其拉。<sup>37</sup> 後頭差自個兒子來，是介話：『其拉必定敬重我兒子。』<sup>38</sup> 種田人一看見其兒子，就大家是介話：『箇是接着產業個主顧，阿拉且殺勒其，奪其個產業。』<sup>39</sup> 就抲勒其，推出園外，殺掉。<sup>40</sup> 介呢，居園個主人家歸來，會咋辦箇班種田人？」<sup>41</sup> 其拉等其話：「會煞扣抄滅箇班惡人，把葡萄園租出撥別個種田人，到果子熟個時候會馱出撥其個。」

<sup>42</sup> Yiæ-su teng gyi-lah wô, “Sing-shü-li *sia-tih*, ‘Kyʽi-oh-go s-vu sô kyʽi-diao keh-kwʽe zah-deo, z tso-leh *oh* kôh-lôh-den deo-ih-kwʽe zah-deo; keh z Cü sô tso-go, dziu ah-lah kʽen-læ z hyi-gyi-go:’ \[S. 118. 22, 23.\] *keh-go* *shih-wô* ng-lah soh m-neh doh-ko ma? <sup>43</sup> Keh-lah Ngô wô hyiang ng-lah dao, Jing-ming-go koh pih iao dzong ng-lah-go siu-li deh-leh-kyʽi, s-peh ih-pæn we kyih Jing-koh-go ko-ts go pah-sing. <sup>44</sup> Wa-yiu tih-lôh keh-kwʽe zah-deo-zông cü-kwu, pih-ding tih-wu; *keh-kwʽe* *zah-deo* tih-lôh gyi zông-deo, keh-go cü-kwu pih-ding ah-leh feng-se.”

<sup>42</sup> <u>耶穌</u>等其拉話：「聖書裏寫的：『起屋個師父所棄掉箇塊石頭，是做勒屋角落頭頭一塊石頭。箇是主所做個，就阿拉看來是稀奇個。』\[S. 118. 22, 23.\] 箇個說話爾拉啥嘸得讀過嗎？<sup>43</sup> 箇拉我話向爾拉道，神明個國必要從爾拉個手裏奪勒去，賜撥一班會結神國個果子個百姓。<sup>44</sup> 還有跌落箇塊石頭上主顧，必定跌糊。箇塊石頭跌落其上頭，箇個主顧必定壓勒粉碎。」

<sup>45</sup> Keh-sing tsi-s-deo teng Fah-li-sæ nying tʽing-meng Gyi-go pi-fông shih-wô, hyiao-teh z kông-tao gyi-lah zi. <sup>46</sup> Sing-siang iao kʽô Gyi, *tsih-z* pʽô pah-sing, ing-we gyi-lah sön Gyi z-go sin-cü-nying.

<sup>45</sup> 箇星祭司頭等<u>法利賽</u>人聽聞其個比方說話，曉得是講到其拉自。<sup>46</sup> 心想要抲其，只是怕百姓，因爲其拉算其是個先知人。

---

### Mt. XXII.

Yiæ-su kʽæ kʽeo yi yüong pi-fông shih-wô teng gyi-lah kông, z-ka wô:——

<u>耶穌</u>開口又用比方說話等其拉講，是介話：——

<sup>2</sup> “Tʽin-koh kʽo-pi ih-go wông-ti, bæn gyi ng-ts-go hao-nyih-tsiu: <sup>3</sup> tsʽa gyi nu-boh kyʽi tsʽe tsʽing-kæn-go nying-kʽah læ kyʽüoh hao-nyih-tsiu; gyi-lah feh kʽeng læ. <sup>4</sup> Yi tsʽa bih-go nu-boh, z-ka wô, ‘Hao teng tsʽing-kæn-go nying-kʽah kyʽi wô, Ngô-go tsiu-væn yi-kying be-hao-de, keh-sing ngeo teng công-công sang-kʽeo tu sah-hao, yiang-yiang tu zi-be-de; hao-nyih-tsiu hao læ kyʽüoh-de.’ <sup>5</sup> Dæn-z gyi-lah feh tsʽæ gyi, tseo-leh-kyʽi-de; ih-go tao zi din-deo *kyʽi*, ih-go tso sang-i *kyʽi*. <sup>6</sup> Yü-to cô-leh gyi nu-boh, tsao-tʽah, sah-diao. <sup>7</sup> Wông-ti ih tʽing-meng, fah-ông-de; ziu tsʽa ping-mô djü-mih keh-sing hyüong-siu, siao-diao gyi-lah zing-li. <sup>8</sup> Keh-tsao yi teng nu-boh wô, ‘Hao-nyih-tsiu be-hao-tong, tsih-z tsʽing-kæn-go nying-kʽah kyʽin hao. <sup>9</sup> Ka-ni, ng-lah hao tao s-tsʽô-lu-kʽeo kyʽi, væn-pah sô pʽong-djôh-go, tu eo gyi læ kyʽüoh hao-nyih-tsiu.’ <sup>10</sup> Keh-sing nu-boh tseo-cʽih lu-li kyʽi, væn-pah sô pʽong-djôh-go, hao-hao-tæ-tæ tu ling gyi tsing-læ: kyʽüoh hao-nyih-tsiu go nying-kʽah ziu zo-mun-de. <sup>11</sup> Wông-ti tseo-tsing-læ kʽen zo-zih-go nying-kʽah, kʽen-kyin ih-go nying, feh cʽün ʽo hao-nyih go *do*-i; <sup>12</sup> ziu teng gyi wô, ‘Beng-yiu, ng feh cʽün ʽo hao-nyih go do-i, dza-we tseo-tsing dông-deo læ?’ Gyi feh kʽæ kʽeo. <sup>13</sup> Keh-tsao wông-ti teng keh-sing ti-ʽô-nying wô, ‘Hao bo gyi siu kyiah, tʽo-cʽih tao nga-deo heh-en-go di-fông; keh-deo yiu ngao-leh ngô-tsʽ di-kʽoh-go sing-hyiang.’ <sup>14</sup> Ing-we dziao-læ-go to, tʽiao-shün-go kyʽüih.”

<sup>2</sup> 「天國可比一個皇帝，辦其兒子個好日酒。<sup>3</sup> 差其奴僕去催請間個人客來喫好日酒。其拉弗肯來。<sup>4</sup> 又差別個奴僕，是介話：『好等請間個人客去話，我個酒飯已經備好了，箇星牛等壯壯牲口都殺好，樣樣都齊備了，好日酒好來喫了。』<sup>5</sup> 但是其拉弗睬其，走了去了。一個到自田頭去，一個做生意去。<sup>6</sup> 餘多揸勒其奴僕，遭蹋，殺掉。<sup>7</sup> 皇帝一聽聞，發怏了。就差兵馬除滅箇星兇手，燒掉其拉城裏。<sup>8</sup> 箇遭又等奴僕話：『好日酒備好東，只是請間個人客欠好。<sup>9</sup> 介呢，爾拉好到四岔路口去，凡百所碰着個，都謳其來喫好日酒。』<sup>10</sup> 箇星奴僕走出路裏去，凡百所碰着個，好好歹歹都領其進來。喫好日酒個人客就坐滿了。<sup>11</sup> 皇帝走進來看坐席個人客，看見一個人，弗穿賀好日個大衣，<sup>12</sup> 就等其話：『朋友，爾弗穿賀好日個大衣，咋會走進蕩頭來？』其弗開口。<sup>13</sup> 箇遭皇帝等箇星底下人話：『好縛其手腳，拖出到外頭黑暗個地方，箇頭有咬勒牙齒啼哭個聲響。』<sup>14</sup> 因爲召來個多，挑選個缺。」

<sup>15</sup> KEH-GO z-ʽeo Fah-li-sæ nying kyʽi siang-liang, dza-go hao tsiang *Gyi-go* shih-wô tsông kwʽu-tʽao-kyʽün tʽao Gyi. <sup>16</sup> Ziu tsʽa zi-go meng-du teng Hyi-lih keh-tông, meng Gyi z-ka wô, “Sin-sang, ah-lah hyiao-teh Ng z dzing-jih-go, jih-jih-we-we kông Jing-ming-go dao-li; ih-ngæn feh gyü-hyih nying-kô, yia feh cing nying-kô-go min-kʽong. <sup>17</sup> Ka-ni, hao wô hyiang ah-lah dao, Ng-go i-s dza-go? deo zin-liang peh <sup>\[1\]</sup>Kæ-sah, z feh-z?” <sup>18</sup> Yiæ-su hyiao-teh gyi-lah-go ôh-i, ziu wô. “Kô-hao-nying, ng-lah dza-we siang s-s Ngô? <sup>19</sup> Deo zin-liang go tʽong-ʽang-dzin do-læ peh Ngô kʽen.” Gyi-lah ziu <sup>\[2\]</sup>do jih-kwʽe fæn-ping peh Gyi. <sup>20</sup> *Yiæ-su* teng gyi-lah wô, “Keh-go deo-ts teng <sup>\[3\]</sup>koh-ʽao z jü-noh-go?” <sup>21</sup> Gyi-lah wô, “Z Kæ-sah-go.” Keh-tsao *Yiæ-su* teng gyi-lah wô, “Ka-ni, z Kæ-sah-go tong-si, hao peh Kæ-sah: z Jing-ming-go tong-si, hao *peh* Jing-ming.” <sup>22</sup> Gyi-lah ih tʽing-meng tu hyi-gyi; ziu li-kʽæ Gyi kyʽi-de.

<sup>15</sup> 箇個時候<u>法利賽</u>人去商量，咋個好將其個說話裝箍套圈套其。<sup>16</sup> 就差自個門徒等<u>希律</u>箇黨，問其是介話：「先生，阿拉曉得爾是誠實個，實實惠惠講神明個道理，一眼弗懼脅人家，也弗准人家個面孔。<sup>17</sup> 介呢，好話向阿拉道，爾個意思咋個？頭錢糧撥<u>該撒</u><sup>\[1\]</sup>，是弗是？」<sup>18</sup> <u>耶穌</u>曉得其拉個惡意，就話：「假好人，爾拉咋會想試試我？<sup>19</sup> 投錢糧個通行錢馱來撥我看。」其拉就馱十塊番餅<sup>\[2\]</sup>撥其。<sup>20</sup> <u>耶穌</u>等其拉話：「箇個頭子等國號<sup>\[3\]</sup>是誰儂個？」<sup>21</sup> 其拉話：「是<u>該撒</u>個。」箇遭<u>耶穌</u>等其拉話：「介呢，是<u>該撒</u>個東西，好撥<u>該撒</u>；是神明個東西，好撥神明。」<sup>22</sup> 其拉一聽聞都稀奇，就離開其去了。

<sup>\[1\] Kæ-sah *ziu-z* *Lo-mô* *wông-ti-go* *koh-ʽao*. <u>該撒</u>就是<u>羅馬</u>皇帝個國號。（原註）</sup>

<sup>\[2\] *Keh-kwʽe* *fæn-ping* *dzih* *ih-din* *nying-ts* *go*: *kʽen*. Mt. 20. <sup>2</sup> 該塊番餅值一鈿銀子個。看 Mt. 20. 2</sup>

<sup>\[3\] *Peng-veng* *wô* z-ngæn. 本文話字眼。</sup>

<sup>23</sup> Sah-tʽu-kæ nying, ziu-z wô weh-cün-læ-go z-ken z m̆-teh-go, keh nyih-ts gyi-lah yiu-sing tseo-long-læ, meng Gyi, z-ka wô, <sup>24</sup> “Sin-sang, Mo-si wô, ih-go nying ziah-z m-neh ng-nô ziu si-de, ah-di kæ cʽü gyi lao-nyüing, hao teng ah-ko djün-cong-tsih-dæ. <sup>25</sup> Næn-kæn ah-lah u-sen yiu tsʽih hyüong-di: do-go dæ-leh lao-nyüing, si-de; ing-we m-neh ng-nô, lao-nyüing yi-lôh peh ah-di: <sup>26</sup> di-nyi, di-sæn, ih-dzih tao di-tsʽih, tu z-ka-go. <sup>27</sup> Ting kyih-sah, lao-nyüing yia si-de. <sup>28</sup> Ka-ni, weh-cün-læ-go z-ʽeo, keh tsʽih-go cong-nyiang gyi tao-ti sön jü-go lao-nyüing? ing-we tu cʽü gyi ko-de.” <sup>29</sup> Yiæ-su we-teh gyi-lah, wô, “Ng-lah we-leh feh hyiao-teh Sing-shü teng Jing-ming-go neng-ken, keh-lah tsʽo-de. <sup>30</sup> Ing-we weh-cün-læ-go z-ʽeo, feh tsôh cʽü-tsing kô-cʽih; z ziang Jing-ming-go tʽin-s læ tʽin-zông ih-yiang-go. <sup>31</sup> Ziah kông-tao si-nying weh-cün-læ z-ken, Jing-ming teng ng-lah sô wô, <sup>32</sup> ‘Ngô z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming,’ \[C. 3. 6.\] keh-go shih-wô ng-lah soh m-neh doh-ko ma? Jing-ming feh-z si-nying-go Jing-ming, z weh-nying-go *Jing-ming*.” <sup>33</sup> Pah-sing tʽing-meng, tu hyi-gyi Gyi-go kao-hyüing.

<sup>23</sup> <u>撒土該</u>人，就是話活轉來個事幹是嘸得個，箇日子其拉有星走攏來，問其，是介話：<sup>24</sup> 「先生，<u>摩西</u>話，一個人若是嘸得兒囡就死了，阿弟該娶其老𡢿，好等阿哥傳宗接代。<sup>25</sup> 難間阿拉烏碎有七兄弟。大個抬了老𡢿，死了。因爲嘸得兒囡，老𡢿遺落撥阿弟。<sup>26</sup> 第二、第三，一直到第七，都是介個。<sup>27</sup> 頂結煞，老𡢿也死了。<sup>28</sup> 介呢，活轉來個時候，箇七個中央其到底算誰個老𡢿？因爲都娶其過了。」<sup>29</sup> <u>耶穌</u>回答其拉，話：「爾拉爲了弗曉得聖書等神明個能幹，箇拉錯了。<sup>30</sup> 因爲活轉來個時候，弗作娶進嫁出。是像神明個天使來天上一樣個。<sup>31</sup> 若講到死人活轉來事幹，神明等爾拉所話，<sup>32</sup> 『我是<u>亞伯拉罕</u>個神明，<u>以撒</u>個神明，<u>雅各</u>個神明，』\[C. 3. 6.\] 箇個說話爾拉啥嘸得讀過嗎？神明弗是死人個神明，是活人個神明。」<sup>33</sup> 百姓聽聞，都稀奇其個教訓。

<sup>34</sup> Fah-li-sæ nying tʽing-meng *Yiæ-su* kông-leh Sah-tʽu-kæ nying ve kʽæ kʽeo, ziu dô-kô jü-jih-long. <sup>35</sup> Nen-cong yiu ih-go, z kao lih-fah go sin-sang, iao s-s Gyi kʽen, ziu meng Gyi wô, <sup>36</sup> “Sin-sang, lih-fah li-deo ʽah-li ih-diao do?” <sup>37</sup> Yiæ-su teng gyi wô, “‘Ng tông-kæ yüong djün-fu sing-dziang, djün-fu tsing-jing, djün-fu dzæ-dzing, æ-kying Cü ng-go Jing-ming.’ \[Sm. 6. 5.\] <sup>38</sup> Keh z deo-ih-go lih-fah, yi z gyi do-go. <sup>39</sup> Di-nyi yia teng gyi siang-ziang, ziu-z, ‘Tông-kæ æ-sih ng-go ling-sô-kô ziang zi ih-yiang.’ \[Lv. 19. 18.\] <sup>40</sup> Long-tsong lih-fah teng sin-cü-nying-go *shih-wô*, tu z kʽao-djôh keh liang-diao tso-cü.”

<sup>34</sup> <u>法利賽</u>人聽聞<u>耶穌</u>講勒<u>撒土該</u>人𣍐開口，就大家聚集攏。<sup>35</sup> 內中有一個，是教律法個先生，要試試其看，就問其話：<sup>36</sup> 「先生，律法裏頭何裏一條大？」<sup>37</sup> <u>耶穌</u>等其話：『爾當該用全副心腸，全副精神，全副才情，愛敬主爾個神明。』<sup>38</sup> 箇是頭一個律法，又是其大個。<sup>39</sup> 第二也等其相像，就是：『當該愛惜爾個鄰舍家像自一樣。』\[Lv. 19. 18.\] <sup>40</sup> 攏總律法等先知人個說話，都是靠着箇兩條做主。」

<sup>41</sup> Fah-li-sæ nying jü-long-tong-go z-ʽeo, Yiæ-su meng gyi-lah, wô, <sup>42</sup> “Ng-lah tsʽeng Kyi-toh dza-go? z jü-go ʽEo-dæ?” Gyi-lah wô, “Da-bih-go.” <sup>43</sup> *Yiæ-su* teng gyi-lah wô, “Keh-meh dza-we Da-bih be *Sing-Ling* ken-dong tsʽing-hwu Gyi z Cü, z-ka wô, <sup>44</sup> ‘Cü teng ngô-go Cü wô, Hao zo læ Ngô jing-siu-pin, teng-tao Ngô pô Ng-go dziu-dih tso Ng-go dah-kyiah-teng.’ \[S. 110. 1.\] <sup>45</sup> Ka-ni, Da-bih kyi-jün tsʽing-hwu Gyi z Cü, Gyi dza-we wa z Da-bih-go ʽEo-dæ?”

<sup>41</sup> <u>法利賽</u>人聚攏東個時候，<u>耶穌</u>問其拉，話：<sup>42</sup> 「爾拉忖<u>基督</u>咋個？是誰個後代？」其拉話：「<u>大闢</u>個。」<sup>43</sup> <u>耶穌</u>等其拉話：「箇末咋會<u>大闢</u>被聖靈感動稱呼其是主，是介話：<sup>44</sup> 『主等我個主話，好坐來我順手邊，等到我把爾個仇敵做爾個踏腳凳。』\[S. 110. 1.\] <sup>45</sup> 介呢，<u>大闢</u>既然稱呼其是主，其咋會還是<u>大闢</u>個後代？」

<sup>46</sup> M-nying neng-keo we-teh Gyi ih-sing: dzong keh nyih yi-ʽeo yia m-nying ken tsæ kyʽi meng Gyi.

<sup>46</sup> 嘸人能夠回答其一聲。從箇日以後也嘸人敢再去問其。

---

### Mt. XXIII.

KEH-GO z-ʽeo Yiæ-su kông peh cong-nying teng Zi-go meng-du tʽing, z-ka wô, <sup>2</sup> “Doh-shü-nying teng Fah-li-sæ nying z zo læ Mo-si ü-ts go: <sup>3</sup> sô-yi gyi-lah væn-pah eo ng-lah pao-siu go, hao kyʽi pao-siu, hao kyʽi tso: dæn-z m-nao tsiao gyi ʽang-we ka tso; ing-we gyi-lah tsih we kông, feh we tso. <sup>4</sup> Gyi-lah z bo-long djong-djong næn-tʽiao-go tæn-deo, fông læ nying-kô kyin-kah-deo: gyi-lah zi ziu-z ih-meh ts-deo feh kʽeng kyʽi dong gyi. <sup>5</sup> Gyi-lah væn-pah sô tso-go, tu z deh-we iao peh nying-kô kʽen. Gyi-lah cong-hyiao-ta tso-leh kwʽeh-kwʽeh-go, i-zông ken-den tso-leh do-do-go; <sup>6</sup> tsiu-yin-zông iao zo deo-we, jü-we-dông-li iao zo zông-we, <sup>7</sup> z-min-zông iao nying tsʽing gyi en; yi hwun-hyi nying-kô tsʽing-hwu gyi, Fu-ts, fu-ts!

箇個時候<u>耶穌</u>講撥衆人等自個門徒聽，是介話：<sup>2</sup> 「讀書人等<u>法利賽</u>人是坐來<u>摩西</u>椅子個。<sup>3</sup> 所以其拉凡百謳爾拉保守個，好去保守，好去做。但是嘸得好照其行爲介做。因爲其拉只會講，弗會做。<sup>4</sup> 其拉是縛攏重重難挑個擔頭，放來人家肩胛頭。其拉自就是一末指頭弗肯去動其。<sup>5</sup> 其拉凡百所做個，都是特爲要撥人家看。其拉忠孝帶做勒闊闊個，衣裳衦頭做勒大大個。<sup>6</sup> 酒筵上要坐頭位，聚會堂裏要坐上位，<sup>7</sup> 市面上要人請其安，又歡喜人家稱呼其，夫子，夫子！

<sup>8</sup> “Dæn-z ng-lah m-nao peh nying-kô tsʽing-hwu fu-ts: ing-we ng-lah tu z hyüong-di; tsih-yiu Ih-go z ng-lah-go Sin-sang, ziu-z Kyi-toh. <sup>9</sup> Yia m-nao tsʽing-hwu shü-kæn-zông *nying* z ah-tia: ing-we tsih-yiu Ih-go z ng-lah-go Ah-tia, ziu-z Keh-we læ tʽin-zông go. <sup>10</sup> Yia m-nao peh nying-kô tsʽing-hwu sin-sang: ing-we tsih-yiu Ih-go z ng-lah-go Sin-sang, ziu-z Kyi-toh. <sup>11</sup> Dæn-z ng-lah cong-nyiang do-go cü-kwu, kæ tso ng-lah-go yüong-nying. <sup>12</sup> Væn-pah zi sing-zông tso kao go, we kông gyi lôh tso ti; zi kông-lôh tso ti go, we sing gyi zông tso kao.

<sup>8</sup> 「但是爾拉嘸得好撥人家稱呼夫子。因爲爾拉都是兄弟，只有一個是爾拉個先生，就是<u>基督</u>。<sup>9</sup> 也嘸得好稱呼世間上人是阿爹。因爲只有一個是爾拉個阿爹，就是箇位來天上個。<sup>10</sup> 也嘸得好撥人家稱呼先生。因爲只有一個是爾拉個先生，就是<u>基督</u>。<sup>11</sup> 但是爾拉中央大個主顧，該做爾拉個傭人。<sup>12</sup> 凡百自身上做高個，會降其落做低，自降落做低個，會升其上做高。

<sup>13</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we læ nying-kô min-zin so-djü tʽin-koh-go *meng*: ng-lah zi feh tseo-tsing-kyʽi, læ-tih tseo-tsing-go cü-kwu ng-lah yia feh hyü gyi tseo-tsing-kyʽi.

<sup>13</sup> 「讀書人等<u>法利賽</u>人，爾拉假好人有禍祟！因爲來人家面前鎖住天國個門。爾拉自弗走進去，來的走進個主顧爾拉也弗許其走進去。

<sup>14</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we tʽeng-kyʽüoh kwu-sông lao-nyüing-go kô-kyi, kô-hyi-deo tao-kao mæn-dziang: keh-lah pih-ding ziu-ze yü-kô djong.

<sup>14</sup> 「讀書人等<u>法利賽</u>人，爾拉假好人有禍祟！因爲吞喫孤孀老𡢿個家計，假戲頭禱告漫長。箇拉必定受罪愈加重。

<sup>15</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we tseo-pin shü-*lu* ʽen-*lu* kyʽi kyʽün ih-go nying jih zi-go kyiao; yi-kying jih-leh kyiao, *fæn-cün* peh gyi pi ng-lah zi wa iao kô-be tso di-nyüoh-go nying.

<sup>15</sup> 「讀書人等<u>法利賽</u>人，爾拉假好人有禍祟！因爲走遍水路旱路去勸一個人入自個教。已經入勒教，反轉撥其比爾拉自還要加倍做地獄個人。

<sup>18</sup> “Ng-lah ling-lu-go hah-ts yiu ʽo-se! ng-lah wô, ‘Nying ziah-z pô *sing*-din vah-tsiu, keh z m-kao; ziah-z pô *sing*-din-li-go kying-ts vah-tsiu, pih iao sön-su,’ <sup>17</sup> Ng-lah nyü-beng-go hah-ngæn cü-kwu! ʽah-li ih-yiang do, wa-z kying-ts do, wa-z *sing*-din do? keh-go kying-ts yia z we-leh *sing*-din tseng-kyʽi-go. <sup>18</sup> Wa-yiu *wô*, ‘Nying ziah-z pô tsi-dæn vah-tsiu, keh z m-kao; ziah-z pô tsi-dæn-zông-go li-veh vah-tsiu, pih iao sön-su. <sup>19</sup> Ng-lah nyü-beng-go hah-ngæn cü-kwu! ʽah-li ih-yiang do, wa-z li-veh do, wa-z tsi-dæn do? li-veh yia z we-leh tsi-dæn tseng-kyʽi-go. <sup>20</sup> Ka-ni, nying ziah-z pô tsi-dæn vah-tsiu, keh z lin tsi-dæn-zông ih-tsʽih-go *li-veh* tu vah-tsing dzæ-nen. <sup>21</sup> Nying ziah-z pô sing-din vah-tsiu, keh z lin sing-din-li deng-tih-go Cü-kwu, vah-tsing dzæ-nen. <sup>22</sup> Nying ziah-z pô tʽin vah-tsiu, keh z pô Jing-ming-go zo-we, lin zo-tih-go Cü-kwu, vah-tsing dzæ-nen.

<sup>18</sup> 「爾拉領路個瞎子有禍祟！爾拉話：『人若是把聖殿罰咒，箇是嘸告；若是把聖殿裏個金子罰咒，必要算數，』<sup>17</sup> 爾拉愚笨個瞎眼主顧！何裏一樣大，還是金子大，還是聖殿大？箇個金子也是爲了聖殿尊起個。<sup>18</sup> 還有話：『人若是把祭壇罰咒，箇是嘸告；若是把祭壇上個禮物罰咒，必要算數。<sup>19</sup> 爾拉愚笨個瞎眼主顧！何裏一樣大，還是禮物大，還是祭壇大？禮物也是爲了祭壇尊起個。<sup>20</sup> 介呢，人若是把祭壇罰咒，箇是連祭壇上一切個禮物都罰進在內。<sup>21</sup> 人若是把聖殿罰咒，箇是連聖殿裏庉的個主顧，罰進在內。<sup>22</sup> 人若是把天罰咒，箇是把神明個座位，連坐的個主顧，罰進在內。

<sup>23</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we pô bo-ho, we-hyiang, gying-tsʽæ, jih-kwu li-deo tseng-kyʽi ih-kwu; tsih-z lih-fah li-hyiang ting djong-deo z-ken, ziu-z kong-yi, dz-pe, sing-ʽang, ng-lah tu tsʽo-lôh-de. Dæn-z dông-yiang z kæ tso-go, ziu-z keh-yiang yia feh *kæ* tsʽo-lôh. <sup>24</sup> Ng-lah ling-lu-go hah-ts! hyiang-ts djong we li-cʽih, loh-do tao tʽeng-lôh-kyʽi.

<sup>23</sup> 「讀書人等<u>法利賽</u>人，爾拉假好人有禍祟！因爲把薄荷、茴香、芹菜，十股裏頭尊起一股。只是律法裏向頂重頭事幹，就是公義、慈悲、信行，爾拉都錯落了。但是蕩樣是該做個，就是箇樣也弗該錯落。<sup>24</sup> 爾拉領路個瞎子！香子蟲會濾出，駱駝倒吞落去。

<sup>25</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we un-tsæn diah-ts, ng-lah we long gyi nga-deo ken-zing, gyi li-deo tao yiu gyiang-wang-pô-dao teng mang-sing tsi-mun-liao-go. <sup>26</sup> Ng hah-ngæn-go Fah-li-sæ nying! un-tsæn diah-ts, sin iao long gyi li-deo ken-zing, s-teh gyi nga-deo yia we ken-zing-de.

<sup>25</sup> 「讀書人等<u>法利賽</u>人，爾拉假好人有禍祟！因爲碗盞碟子，爾拉會弄其外頭乾淨，其裏頭到有強橫霸道等猛心𣥼滿了個。<sup>26</sup> 爾瞎眼個<u>法利賽</u>人！碗盞碟子，先要弄其裏頭乾淨，使得其外頭也會乾淨了。

<sup>27</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we ng-lah kʽo-pi-ziang feng-bah-liao-go veng-mo, nga-deo kʽen-læ z hao-kʽen-go, li-deo yiu s-kweh teng yiang-yiang ao-tsao tsi-mun-liao-go. <sup>28</sup> Ng-lah yia z-ka, nga-kwông-min nying-kô kʽen-kyin z tsing-dzih-go, li-deo yiu kô-i teng fi-li z-ken seh-mun-liao-go.

<sup>27</sup> 「讀書人等<u>法利賽</u>人，爾拉假好人有禍祟！因爲爾拉可比像粉白了個墳墓，外頭看來是好看個，裏頭有屍骨等樣樣鏖糟𣥼滿了個。<sup>28</sup> 爾拉也是介，外光面人家看見是正直個，裏頭有假意等非禮事幹塞滿了個。

<sup>29</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we ng-lah kyʽi-zao keh-sing sin-cü-nying-go veng-mo, tsông-sih tsing-dzih nying-go veng-deo, ziu wô, <sup>30</sup> ‘Ah-lah ziah sang læ tsu-tsong z-ʽeo, tsæ-ve teng gyi dô-kô kyʽi liu-cʽih sin-cü-nying-go hyüih.’ <sup>31</sup> Keh-lah ng-lah zi tso te-tsing ng-lah z long-sah sin-cü-nying cü-kwu-go ts-seng. <sup>32</sup> Ka-ni, ng-lah hao kyʽi mun-tsoh tsu-tsong-go ôh-kwun. <sup>33</sup> Ng-lah dôh-dzô sang-go dôh-dzô! dza neng-keo min-diao di-nyüoh-li-go ying-vah? <sup>34</sup> Keh-lah Ngô we tsʽa sin-cü-nying, tsʽong-ming nying, doh-shü-nying, tao ng-lah-go u-sen læ: yiu-sing ng-lah we sah-diao gyi, yiu-sing jih-z-kô ting gyi sah, yiu-sing læ ng-lah jü-we-dông-li pin-ts tang gyi, wa-yiu tao-cʽü zing-li ken gyi tseo: <sup>35</sup> s-teh shü-kæn-zông liu-cʽih tsing-dzih nying-go hyüih, dzong tsing-dzih-go Üô-pah kyʽi-deo, ih-dzih tao Pô-lah-kyüô ng-ts Sah-kyüô-li-üô, (ziu-z ng-lah læ tsi-dæn teng *da*-din-go cong-nyiang sah-diao-go,) tu iao kwe tao ng-lah sing-zông. <sup>36</sup> Ngô tsing wô hyiang ng-lah dao, Keh-sing z-ken tu iao ing-djôh keh-go shü-dæ.

<sup>29</sup> 「讀書人等<u>法利賽</u>人，爾拉假好人有禍祟！因爲爾拉去造箇星先知人個墳墓，裝飾正直人個墳頭，就話：<sup>30</sup> 『阿拉若生來祖宗時候，再𣍐等其大家去流出先知人個血。』<sup>31</sup> 箇拉爾拉自做對證爾拉是弄煞先知人主顧個子孫。<sup>32</sup> 介呢，爾拉好去滿足祖宗個惡貫。<sup>33</sup> 爾拉毒蛇生個毒蛇！咋能夠免掉地獄裏個刑罰？<sup>34</sup> 箇拉我會差先知人、聰明人、讀書人，到爾拉個烏碎來。有星爾拉會殺掉其，有星十字架釘其煞，有星來爾拉聚會堂裏鞭子打其，還有到處城裏趕其走。<sup>35</sup> 使得世間上流出正直人個血，從正直個<u>亞伯</u>起頭，一直到<u>巴拉迦</u>兒子<u>撒迦利亞</u>，（就是爾拉來祭壇等大殿個中央殺掉個，）都要歸到爾拉身上。<sup>36</sup> 我真話向爾拉道，箇星事幹都要應着箇個世代。

<sup>37</sup> “Yiæ-lu-sah-leng! Yiæ-lu-sah-leng! ng sah-diao sin-cü-nying, keh-sing tsʽa tao ng-go u-dông læ-go, pô zah-deo kʽang-sah gyi; ng-go ng-nô Ngô to-siao we-su iao jü gyi long-læ, ziang kyi-nyiang yiah-sao ti-ʽô u siao-kyi ka; tsih-z ng-lah feh iao! <sup>38</sup> Ka-ni, ng-lah-go oh-lô iao pin-leh kʽong-di. <sup>39</sup> Ngô wô hyiang ng-lah dao, Dzong-kying-yi-ʽeo ng-lah feh we tsæ kʽen-kyin Ngô, ih-dzih iao tao ng-lah we wô, Kʽao-djôh Cü ming-deo læ-go Cü-kwu z ing-kæ coh-tsæn-go, ka z-ʽeo.”

<sup>37</sup> 「<u>耶路撒冷</u>！<u>耶路撒冷</u>！爾殺掉先知人，箇星差到爾個烏蕩來個，把石頭揞煞其。爾個兒囡我多少回數要聚其攏來，像雞娘翼梢底下捂小雞介。只是爾拉弗要！<sup>38</sup> 介呢，爾拉個屋落要變勒空地。<sup>39</sup> 我話向爾拉道，從今以後爾拉弗會再看見我，一直要到爾拉會話，靠着主名頭來個主顧是應該祝讚個，介時候。」

---

### Mt. XXIV.

YIÆ-SU tseo-cʽih li-kʽæ sing-din z-ʽeo, meng-du tseo-long-kyʽi, iao tin-tin sing-din-go oh-yü peh Gyi kʽen. <sup>2</sup> Yiæ-su teng gyi-lah wô, “Keh-sing long-tsong, ng-lah kʽen-kyin feh? Ngô tsing wô hyiang ng-lah dao, Dông-deo tsiang-læ lin-tsih ih-kwʽe zah-deo tu m-neh dzing-lôh læ zah-deo zông-teng; long-tsong we tsʽah-diao.”

<u>耶穌</u>走出離開聖殿時候，門徒走攏去，要點點聖殿個屋宇撥其看。<sup>2</sup> <u>耶穌</u>等其拉話：「箇星攏總，爾拉看見弗？我真話向爾拉道，蕩頭將來連只一塊石頭都嘸得剩落來石頭上頂，攏總會拆掉。」

<sup>3</sup> Yiæ-su læ Ken-læn sæn zo-kæn z-ʽeo, meng-du s-ʽô tseo-long-læ, *meng* *Gyi*, z-ka wô, “Kyi-z yiu keh-sing z-ken? wô-wô hyiang ah-lah dao: wa-yiu Ng læ z-ʽeo, teng z-shü mah-go nyih-ts, yiu soh-go ziao-deo?”

<sup>3</sup> <u>耶穌</u>來橄欖山坐間時候，門徒私下走攏來，問其，是介話：「幾時有箇星事幹？話話向阿拉道。還有爾來時候，等時世末個日子，有啥個兆頭？」

<sup>4</sup> Yiæ-su we-teh gyi-lah, wô, “Ng-lah yüong kwu-djôh, m-nao peh nying-kô ta-diao. <sup>5</sup> Ing-we yiu hyü-to nying we mao-leh Ngô ming-deo læ-gyi, z-ka wô, ‘Ngô z Kyi-toh;’ yia we ta-diao yiu-ho nying. <sup>6</sup> Ng-lah we tʽing-meng tang-tsiang z-ken, teng tang-tsiang-go sing-sih; ng-lah tön m-nao yiao-ʽôh: ing-we keh-sing z-ken tu pih-ding yiu-go, dæn-z mah-go z-ʽeo wa mi-de. <sup>7</sup> Ing-we pah-sing teng pah-sing, koh-kô teng koh-kô, tu we dô-kô tang-tsiang: wa-yiu-sing di-fông yiu hwông-nyin, z-yüoh, teng di-cing keh-sing. <sup>8</sup> Keh-sing long-tsong z-ken *peh-ko* z tsæ-næn-go kyʽi-deo.

<sup>4</sup> <u>耶穌</u>回答其拉，話：「爾拉用顧着，嘸得好撥人家帶掉。<sup>5</sup> 因爲有許多人會冒勒我名頭來其，是介話：『我是<u>基督</u>。』也會帶掉有夥人。<sup>6</sup> 爾拉會聽聞打仗事幹，等打仗個信息。爾拉斷嘸得好搖惑。因爲箇星事幹都必定有個，但是末個時候還未了。<sup>7</sup> 因爲百姓等百姓，國家等國家，都會大家打仗。還有星地方有荒年、時疫、等地震箇星。<sup>8</sup> 箇星攏總事幹不過是災難個起頭。

<sup>9</sup> “Keh-go z-ʽeo nying-kô we tsiang ng-lah song *kwun*, iao peh ng-lah ziu næn; yi we sah-diao ng-lah: ping-tsʽia we-leh Ngô-go ming-deo, ng-lah we peh ʽen-tʽin-ʽô pah-sing kʽeh-tsʽeng. <sup>10</sup> Keh-go z-ʽeo yiu hyü-to *meng-du* we pæn-tih; yia we dô-kô song *kwun*, dô-kô kʽeh-tsʽeng. <sup>11</sup> Yia yiu hyü-to kô sin-cü-nying we cʽih-læ, ta-diao yiu-ho nying. <sup>12</sup> Wa-yiu we-leh fi-li z-ken to-kyʽi-læ, hyü-to *meng-du-go* æ-sih-sing we lang-de. <sup>13</sup> Dæn-z jing-næ tao ti go cü-kwu we teh-djôh kyiu. <sup>14</sup> Keh *tʽin*-koh-go foh-ing yia iao djün-kʽæ ʽen-tʽin-ʽô, tso te-tsing peh koh-tang-koh-go pah-sing; keh-tsao mah-go z-ʽeo ziu læ-de.

<sup>9</sup> 「箇個時候人家會將爾拉送官，要撥爾拉受難，又會殺掉爾拉。並且爲了我個名頭，爾拉會撥咸天下百姓刻忖。<sup>10</sup> 箇個時候有許多門徒會𢲔跌，也會大家送官，大家刻忖。<sup>11</sup> 也有許多假先知人會出來，帶掉有夥人。<sup>12</sup> 還有爲了非禮事幹多起來，許多門徒個愛惜心會冷了。<sup>13</sup> 但是忍耐到底個主顧會得着救。<sup>14</sup> 箇天國個福音也要傳開咸天下，做對證撥國打國個百姓，箇遭末個時候就來了。

<sup>15</sup> “Ng-lah kʽen-kyin sin-cü Dæn-yi-li sô wô-go, ‘we mih-diao *di-fông*, keh kʽo-u-go tong-si,’ lih læ keh tseng-kyʽi-go di-fông; (doh-go cü-kwu kæ ming-bah;) <sup>16</sup> keh-tsao læ Yiu-tʽa di-fông læ-kæn-go cü-kwu hao dao tao sæn-li kyʽi: <sup>17</sup> læ oh-teng cü-kwu m-nao tseo-lôh-læ, do-cʽih oh-li-go tong-si: <sup>18</sup> læ din-deo cü-kwu yia m-nao cün-læ do i-zông. <sup>19</sup> Keh-sing nyih-ts, do-du teng kyʽüoh-na-go lao-nyüing yiu ʽo-se! <sup>20</sup> Ng-lah yüong tao-kao, s-teh ng-lah dao-tseo hao-vong læ tong-tʽin-li, yia hao-vong læ en-sih-nyih. <sup>21</sup> Ing-we keh-go z-ʽeo pih-ding yiu da-næn; dzong kʽæ-bih tʽin-di ih-dzih tao næn-kæn dzong m-neh keh-cü-ka ko, ʽeo-deo yia tsæ-ve yiu-go. <sup>22</sup> Ziah feh s-teh keh-sing nyih-kyiah tön-tin, ih-go nying tu kyiu-feh-læ: dæn-z we-leh keh-sing tʽiao-shün-go nying, we s-teh keh-sing nyih-kyiah tön-go.

<sup>15</sup> 「爾拉看見先知<u>但以理</u>所話個，『會滅掉地方，箇可惡個東西，』立來箇尊起個地方。（讀個主顧該明白；）<sup>16</sup> 箇遭來<u>猶太</u>地方來間個主顧好逃到山裏去。<sup>17</sup> 來屋頂主顧嘸得好走落來，馱出屋裏個東西。<sup>18</sup> 來田頭主顧也嘸得好轉來馱衣裳。<sup>19</sup> 箇星日子，大肚等喫奶個老𡢿有禍祟！<sup>20</sup> 爾拉用禱告，使得爾拉逃走好甮來冬天裏，也好甮來安息日。<sup>21</sup> 因爲箇個時候必定有大難，從開闢天地一直到難間從嘸得箇株介過，後頭也再𣍐有個。<sup>22</sup> 若弗使得箇星日腳短點，一個人都救弗來。但是爲了箇星挑選個人，會使得箇星日腳短個。

<sup>23</sup> “Keh-go z-ʽeo ziah yiu nying teng ng-lah wô, ‘Kyi-toh dông-deo læ-tong;’ ʽôh-tsia *wô*, ‘Keh-deo læ-kæn;’ m-nao siang-sing *gyi*. <sup>24</sup> Ing-we yiu kô Kyi-toh kô sin-cü-nying iao cʽih-læ, yia we tso do-do jing-tsih teng gyi-z; s-teh keh-sing tʽiao-shün-go nying, ziah-z hao ta-diao, yia we peh gyi-lah ta-diao. <sup>25</sup> Ngô teng ng-lah yü-sin wô-go. <sup>26</sup> Ka-ni, ziah yiu nying teng ng-lah wô, ‘Tsʽia-kʽen, *Kyi-toh* læ kwʽông-iæ di-fông; ng-lah m-nao tseo-cʽih-kyʽi: *ʽôh-tsia* *wô*, ‘Læ mih-feh-dong-fong oh-li *læ-kæn*;’ ng-lah m-nao siang-sing. <sup>27</sup> Ing-we tsing-ziang sin-din dzong tong-pin fah-cʽih-læ, we liang-ko tao si-pin; Nying-go Ng-ts læ yia we z-ka-go. Ing-we s-siu læ ʽah-li, lao-ing yia we jü-long tao ʽah-li.

<sup>23</sup> 「箇個時候若有人等爾拉話，『<u>基督</u>蕩頭來東。』或者話，『箇頭來間。』嘸得好相信其。<sup>24</sup> 因爲有假<u>基督</u>假先知人要出來，也會做大大神蹟等奇事，使得箇星挑選個人，若是好帶掉，也會撥其拉帶掉。<sup>25</sup> 我等爾拉預先話個。<sup>26</sup> 介呢，若有人等爾拉話，『且看，<u>基督</u>來曠野地方，爾拉嘸得好走出去。或者話，『來密弗洞風屋裏來間。』爾拉嘸得好相信。<sup>27</sup> 因爲正像閃電從東邊發出來，會亮過到西邊。人個兒子來也會是介個。因爲屍首來何裏，老鷹也會聚攏到何裏。

<sup>29</sup> “Keh-sing tsæ-næn nyih-ts ʽeo-deo, nyih-deo ziu we heh-en, yüih-liang feh we fah-kwông, sing-siu we dzong tʽin-li tih-lôh-læ, tʽin-zông keh-sing yiu gyün-ping go we yiao-dong. <sup>30</sup> Keh-go z-ʽeo Nying-go Ng-ts ziao-deo we yin-cʽih læ tʽin-zông: keh-tsao tʽin-ʽô-go cong ts-pʽa tu we kʽoh-leh sông-sing, yia we kʽen-kyin Nying-go Ng-ts, yiu do-do gyün-ping teng yüong-wô, zo-leh tʽin-li-go yüing ka læ. <sup>31</sup> Gyi ziu we tsʽa Gyi-go tʽin-s, yüong ʽao-dong-go do-do sing-hyiang, dzong tʽin-ʽô dông-pin zing-deo ih-dzih tao keh-pin zing-deo, kyʽi jü-long s-fông tʽiao-shün-go nying.

<sup>29</sup> 「箇星災難日子後頭，日頭就會黑暗，月亮弗會發光，星宿會從天裏跌落來，天上箇星有權柄個會搖動。<sup>30</sup> 箇個時候人個兒子兆頭會現出來天上。箇遭天下個衆支派都會哭勒傷心，也會看見人個兒子，有大大權柄等榮華，坐勒天裏個雲介來。<sup>31</sup> 其就會差其個天使，用號筒個大大聲響，從天下蕩邊盡頭一直到箇邊盡頭，去聚攏四方挑選個人。

<sup>32</sup> “Ng-lah kʽen vu-hwô-ko jü, hao tsʽeng tao ih-go pi-fông: gyi-go ô-ts neng-kyʽi-læ, yih-bæn pao-cʽih-læ, keh z-ʽeo hao hyiao-teh ʽô-tʽin kwʽa tao-de. <sup>33</sup> Z-ka-go, ng-lah kʽen-kyin keh-sing yiang-yiang z-ken, ziu hao hyiao-teh <sup>\[1\]</sup>*Jing-ming-go* *koh* kwʽa tao-de, ziu læ meng-kʽeo de. <sup>34</sup> Ngô tsing wô hyiang ng-lah dao, Keh-go shü-dæ, feh teng-tao keh-sing z-ken tu tso-dzing, feh we ko-kyʽi. <sup>35</sup> Tʽin teng di we ko-kyʽi: Ngô-go shih-wô feh we ko-kyʽi.

<sup>32</sup> 「爾拉看無花果樹，好忖到一個比方。其個椏枝嫩起來，葉爿爆出來，箇時候好曉得夏天快到了。<sup>33</sup> 是介個，爾拉看見箇星樣樣事幹，就好曉得神明個國<sup>\[1\]</sup>快到了，就來門口了。<sup>34</sup> 我真話向爾拉道，箇個世代，弗等到箇星事幹都做成，弗會過去。<sup>35</sup> 天等地會過去。我個說話弗會過去。

<sup>\[1\] *ʽÔh-tsia*, *Nying-go* *Ng-ts*. 或者人個兒子。（原註）</sup>

<sup>36</sup> “Dæn-z keh-go nyih-ts, keh-go z-zing, m-nying hyiao-teh; tʽin-zông-go tʽin-s yia *feh* *hyiao-teh*; tsih-yiu Ngô Ah-tia Zi *hyiao-teh-go*. <sup>37</sup> Wa-yiu Nying-go Ng-ts læ *z-ʽeo*, tsing-hao-ziang Nô-üô z-ʽeo ka-go. <sup>38</sup> Ing-we ʽong-shü zin-deo, ih-dzih tao Nô-üô tseo-tsing fông-jün keh nyih, gyi-lah tu læ-tih kyʽüoh læ-tih hah, cʽü-tsing kô-cʽih; <sup>39</sup> dzih-teng-tao ʽong-shü læ, long-tsong tʽeng-kyʽi, dzæ-fông teh-cü-de: Nying-go Ng-ts læ, yia we z-ka-go. <sup>40</sup> Keh-go z-ʽeo yiu liang-go nying læ din-deo læ-kæn; ih-go we siu-leh-kyʽi, ih-go we dzing-lôh-tong. <sup>41</sup> Yiu liang-go nyü-nying læ mo-fông-li læ-kæn mo feng; ih-go we siu-leh-kyʽi, ih-go we dzing-lôh-tong.

<sup>36</sup> 「但是箇個日子，箇個時辰，嘸人曉得，天上個天使也弗曉得，只有我阿爹自曉得個。<sup>37</sup> 還有人個兒子來時候，正好像<u>挪亞</u>時候介個。<sup>38</sup> 因爲洪水前頭，一直到<u>挪亞</u>走進方船箇日，其拉都來的喫來的喝，娶進嫁出。<sup>39</sup> 直等到洪水來，攏總氽去，纔方得知了，人個兒子來，也會是介個。<sup>40</sup> 箇個時候有兩個人來田頭來間，一個會收勒去，一個會剩落東。<sup>41</sup> 有兩個女人來磨坊裏來間磨粉，一個會收勒去，一個會剩落東。

<sup>42</sup> “Sô-yi ng-lah yüong kying-sing: ing-we feh hyiao-teh ng-lah-go Cü soh-go z-ʽeo læ-gyi. <sup>43</sup> Kô-cü ziah hyiao-teh zeh ʽah-li ih-kang læ, pih-ding kying-sing, tsæ-ve eo gyi oh-lô tsʽah dong, keh z ng-lah hyiao-teh-go. <sup>44</sup> Keh-lah ng-lah yia tông-kæ bông-be-hao: ing-we Nying-go Ng-ts læ-go z-ʽeo, z ng-lah tsʽeng-feh-tao-go.

<sup>42</sup> 「所以爾拉用警醒：因爲弗曉得爾拉個主啥個時候來其。<sup>43</sup> 家主若曉得賊何裏一更來，必定警醒，再𣍐謳其屋落拆洞，箇是爾拉曉得個。<sup>44</sup> 箇拉爾拉也當該防備好。因爲人個兒子來個時候，是爾拉忖弗到個。

<sup>45</sup> “Keh-meh jü z cong-sing tsʽong-ming-go nu-boh, gyi-go cü-nying-kô tʽôh gyi kwun oh-li-go *cong* nu-boh, ze z-ʽeo feng kʽeo-liang peh gyi-lah? <sup>46</sup> Cü-nying-kô tseo-læ, kʽen-kyin yiu nu-boh z-ka tso-fah, keh-go nu-boh tao yiu foh-kyʽi. <sup>47</sup> Ngô tsing wô hyiang ng-lah dao, *Cü-nying-kô* we peh gyi kwun long-tsong kô-kyi. <sup>48</sup> Ziah yiu ôh-go nu-boh sing-li wô, ‘Ngô cü-nying-kô iao tæn-kôh-kyi læ-de;’ <sup>49</sup> ziu kyʽi tang gyi-go dong-de nu-boh, teng tse-hen dô-kô kyʽüoh dô-kô hah: <sup>50</sup> keh-go nu-boh siang-feh-tao-go nyih-ts, feh teh-cü-go z-ʽeo, gyi-go cü-nying-kô læ-de; <sup>51</sup> ziu iao <sup>\[1\]</sup>tsæn gyi nyüoh-tsiang, peh gyi teng kô-hao-nying dô-kô yiu-veng: keh-deo yiu ngao-leh ngô-tsʽ di-kʽoh-go sing-hyiang.

<sup>45</sup> 「箇末誰是忠心聰明個奴僕，其個主人家託其管屋裏個衆奴僕，隨時候分口糧撥其拉？<sup>46</sup> 主人家走來，看見有奴僕是介做法，箇個奴僕倒有福氣。<sup>47</sup> 我真話向爾拉道，主人家會撥其管攏總家計。<sup>48</sup> 若有惡個奴僕心裏話：『我主人家要耽擱記來了。』<sup>49</sup> 就去打其個同隊奴僕，等醉漢大家喫大家喝。<sup>50</sup> 箇個奴僕想弗到個日子，弗得知個時候，其個主人家來了。<sup>51</sup> 就要斬其肉醬<sup>\[1\]</sup>，撥其等假好人大家有份。箇頭有咬勒牙齒啼哭個聲響。

<sup>\[1\] *ʽÔh-tsia* *wô* tang gyi li-ʽæ. 或者話打其厲害。（原註）</sup>

---

### Mt. XXV.

“Keh-go z-ʽeo, tʽin-koh we ziang jih-go dong-nyü, do-leh gyi teng-tsæn, tseo-cʽih-kyʽi nying-tsih sing-lông. <sup>2</sup> Nen-cong yiu ng-go tsʽong-ming, ng-go nyü-beng. <sup>3</sup> Keh-sing nyü-beng-go do-leh gyi teng-tsæn, feh ta yiu: <sup>4</sup> keh-sing tsʽong-ming-go do-leh gyi teng-tsæn, lin gyi yiu-kwun-li yia ta yiu. <sup>5</sup> Sing-lông wa tæn-kôh-kæn, gyi-lah tu tang kʽeh-cʽong, kwʽeng-joh-de. <sup>6</sup> Tao pun-yia-ko, nying-sing wæ-kyʽi, *z-ka* *wô*, ‘Sing-lông læ-de; hao tseo-cʽih-læ nying-tsih gyi.’ <sup>7</sup> Keh-tsao keh-sing dong-nyü tu bô-kyʽi-læ, tsông gyi-lah teng-tsæn. <sup>8</sup> Keh-sing nyü-beng-go teng tsʽong-ming-go wô, ‘Ng-lah-go yiu coh-tin peh ah-lah; ing-we ah-lah-go teng-tsæn iao u-de.’ <sup>9</sup> Keh-sing tsʽong-ming-go we-teh wô, ‘*S-feh-teh-go*; kʽong-pʽô ng-lah teng ah-lah *dô-kô* *yüong* iao feh keo: neng-s ng-lah zi tao yiu-fông-li kyʽi ma.’ <sup>10</sup> Gyi-lah kyʽi ma go z-ʽeo, sing-lông læ-de: keh-sing be-hao-liao-go *dong-nyü* teng gyi dô-kô tseo-tsing-kyʽi kyʽüoh hao-nyih-tsiu; meng ziu so-hao-de. <sup>11</sup> Yü-to-go dong-nyü ʽeo-deo læ-de, z-ka wô, ‘Cü, cü, kʽæ-kʽæ peh ah-lah.’ <sup>12</sup> Gyi we-teh wô, ‘Ngô tsing wô hyiang ng-lah dao, Ngô feh nying-teh ng-lah.’

「箇個時候，天國會像十個童女，馱勒其燈盞，走出去迎接新郎。<sup>2</sup> 內中有五個聰明，五個愚笨。<sup>3</sup> 箇星愚笨個馱勒其燈盞，弗帶油。<sup>4</sup> 箇星聰明個馱勒其燈盞，連其油罐裏也帶油。<sup>5</sup> 新郎還耽擱間，其拉都打瞌𥅻，睏熟了。<sup>6</sup> 到半夜過，人聲懷起，是介話：『新郎來了，好走出來迎接其。』<sup>7</sup> 箇遭箇星童女都爬起來，裝其拉燈盞。<sup>8</sup> 箇星愚笨個等聰明個話：『爾拉個油給點撥阿拉，因爲阿拉個燈盞要熓了。』<sup>9</sup> 箇星聰明個回答話：『使弗得個，恐怕爾拉等阿拉大家用要弗夠，能使爾拉自到油坊裏去買。』<sup>10</sup> 其拉去買個時候，新郎來了。箇星備好了個童女等其大家走進去喫好日酒，門就鎖好了。<sup>11</sup> 餘多個童女後頭來了，是介話：『主，主，開開撥阿拉。』<sup>12</sup> 其回答話：『我真話向爾拉道，我弗認得爾拉。』

<sup>13</sup> “Sô-yi ng-lah yüong kying-sing; ing-we feh hyiao-teh Nying-go Ng-ts soh-go nyih-ts, soh-go z-zing, we læ.

<sup>13</sup> 「所以爾拉用警醒。因爲弗曉得人個兒子啥個日子，啥個時辰，會來。

<sup>14</sup> ING-WE *tʽin-koh* kʽo-pi ih-go nying iao cʽih-meng kyʽi, eo-long gyi nu-boh, pô kô-kyi kao-dæ gyi-lah: <sup>15</sup> ze kôh-nying-go vu-nyih-ts feng nying-ts peh gyi-lah, ih-go ng-tsʽin liang, ih-go nyi-tsʽin liang, ih-go ih-tsʽin liang: ziu cʽih-meng kyʽi-de. <sup>16</sup> Keh do ng-tsʽin cü-kwu ziu kyʽi-de, tsiang keh-go nying-ts tso sang-i, yi dzæn-tsing ng-tsʽin. <sup>17</sup> Keh do nyi-tsʽin cü-kwu yia z-ka, gyi yia dzæn-tsing nyi-tsʽin. <sup>18</sup> Keh do ih-tsʽin cü-kwu di-yiang-li kyʽi gyüih ih-go den, pô gyi cü-nying-kô nying-ts kʽông-kæn.

<sup>14</sup> 因爲天國可比一個人要出門去，謳攏其奴僕，把家計交代其拉。<sup>15</sup> 隨各人個武藝子分銀子撥其拉，一個五千兩，一個二千兩，一個一千兩，就出門去了。<sup>16</sup> 箇馱五千主顧就去了，將箇個銀子做生意，又賺進五千。<sup>17</sup> 箇馱二千主顧也是介，其也賺進二千。<sup>18</sup> 箇馱一千主顧地垟裏去掘一個窞，把其主人家銀子囥間。

<sup>19</sup> “Deng-leh dziang-kyiu, keh-sing nu-boh-go cü-nying-kô kyü-læ, teng gyi-lah sön tsiang. Keh do ng-tsʽin cü-kwu tseo-læ, ling-nga yi ta ng-tsʽin, z-ka wô, ‘Cü, ng yiu ng-tsʽin liang kao-dæ ngô; næn-kæn ngô yi yiu ng-tsʽin dzæn-tsʽeo.’ <sup>21</sup> Cü-nying-kô teng gyi wô, ‘Hao; ng cong-sing-go hao nu-boh! ng kying-siu yiu-ʽæn-go *kyi-jün* yiu cong-sing, ngô we peh ng kying-siu yiu-ho: hao tseo-tsing ng cü-nying-kô kwʽa-lôh-go *di-fông* læ.’ <sup>22</sup> Keh do nyi-tsʽin go tseo-læ, wô, ‘Cü, ng yiu nyi-tsʽin liang kao-dæ ngô; næn-kæn ngô yi yiu nyi-tsʽin dzæn-tsʽeo.’ <sup>23</sup> Cü-nying-kô teng gyi wô, ‘Hao; ng cong-sing-go hao nu-boh! ng kying-siu yiu-ʽæn-go *kyi-jün* yiu cong-sing, ngô we peh ng kying-siu yiu-ho: hao tseo-tsing ng cü-nying-kô kwʽa-lôh-go *di-fông* læ.’ <sup>24</sup> Yiu ih-tsʽin do-ko cü-kwu yia tseo-læ, wô, ‘Cü, ngô hyiao-teh ng z kʽeh-boh nying, feh-z ng cong-kæn u-sen yia we kyʽi keh, feh-z ng tsah-kæn u-sen yia we kyʽi siu; <sup>25</sup> keh-lah ngô pʽô-de, tsiang ng-go nying-ts di-yiang-li kyʽi kʽông-kæn: næn-kæn ng-zi-go tong-si læ-tong.’ <sup>26</sup> Cü-nying-kô we-teh gyi, wô, ‘Ng læn-do-go w̆a nu-boh! ng hyiao-teh feh-z ngô cong-kæn u-sen ngô yia we kyʽi keh, feh-z ngô tsah-kæn u-sen ngô yia we kyʽi siu: <sup>27</sup> ka-ni, ng kæ pô ngô nying-ts dzin-tin-li kyʽi dzeng-kæn; teng ngô læ-go z-ʽeo, ngô-zi-go *nying-ts* lin li-din tu hao do-kyü. <sup>28</sup> Ka-ni, ng-lah hao kyʽi deh gyi keh ih-tsʽin, kao-fu keh yiu jih-tsʽin cü-kwu. <sup>29</sup> Ing-we væn-pah yiu-go cü-kwu, wa iao kô-tsʽeo peh gyi, s-teh yiu-yü: m̆-teh-go cü-kwu, lin gyi sô yiu-go yia iao teng gyi deh-leh-kyʽi. <sup>30</sup> Wa-yiu keh m-yüong-go nu-boh ken-cʽih tao nga-deo heh-en-go di-fông: keh-deo yiu ngao-leh ngô-tsʽ di-kʽoh-go sing-hyiang.’

<sup>19</sup> 「庉了長久，箇星奴僕個主人家歸來，等其拉算賬。箇馱五千主顧走來，另外又帶五千，是介話：『主，爾有五千兩交代我，難間我又有五千賺湊。』<sup>21</sup> 主人家等其話：『好，爾忠心個好奴僕！爾經手有限個既然有忠心，我會撥爾經手有夥，好走進爾主人家快樂個地方來。』<sup>22</sup> 箇馱二千個走來，話：『主，爾有二千兩交代我，難間我又有二千賺湊。』<sup>23</sup> 主人家等其話：『好，爾忠心個好奴僕！爾經手有限個既然有忠心，我會撥爾經手有夥。好走進爾主人家快樂個地方來。』<sup>24</sup> 有一千馱個主顧也走來，話：『主，我曉得爾是刻薄人，弗是爾種間烏碎也會去割，弗是爾扎間烏碎也會去收。<sup>25</sup> 箇拉我怕了，將爾個銀子地垟裏去囥間。難間爾自個東西來東。』<sup>26</sup> 主人家回答其，話：『爾懶惰個壞奴僕！爾曉得弗是我種間烏碎我也會去割，弗是我扎間烏碎我也會去收。<sup>27</sup> 介呢，爾該把我銀子錢店裏去存間，等我來個時候，我自個銀子連利鈿都好馱歸。<sup>28</sup> 介呢，爾拉好去奪其箇一千，交付箇有十千主顧。<sup>29</sup> 因爲凡百有個主顧，還要加湊撥其，使得有餘；嘸得個主顧，連其所有個也要等其奪勒去。<sup>30</sup> 還有箇嘸用個奴僕趕出到外頭黑暗個地方。箇頭有咬勒牙齒啼哭個聲響。』

<sup>31</sup> “NYING-GO Ng-ts yiu yüong-wô, ta-leh long-tsong sing-jün-go tʽin-s dô-kô læ, keh-go z-ʽeo we zo læ Gyi yüong-wô-go zo-we. <sup>32</sup> Væn-koh-go pah-sing tu we jü-long tao Gyi min-zin læ: Gyi ziu we feng-cʽih liang-ʽao-sang, tsing-ziang kʽen-yiang cü-kwu feng-cʽih wu-yiang sæn-yiang ka; wu-yiang peh gyi læ jing-siu-pin, sæn-yiang peh gyi læ tsia-siu-pin.

<sup>31</sup> 「人個兒子有榮華，帶勒攏總聖善個天使大家來，箇個時候會坐來其榮華個座位。<sup>32</sup> 萬國個百姓都會聚攏到其面前來。其就會分出兩號生，正像看羊主顧分出湖羊山羊介，湖羊撥其來順手邊，山羊撥其來借手邊。

<sup>34</sup> “Keh-tsao Wông-ti we teng keh-sing læ Gyi jing-siu-pin go wô, ‘Ng-lah z Ngô Ah-tia coh-foh-go cü-kwu, hao læ tsih-ziu keh we-leh ng-lah dzong kʽæ-bih tʽin-di be-hao-tong-go koh, tso tsʽæn-nyih. <sup>35</sup> Ing-we Ngô du-kyi, ng-lah peh Ngô kyʽüoh; kʽeo-kʽeh, ng-lah peh Ngô hah; cʽih-meng-kæn, ng-lah siu-liu Ngô; <sup>36</sup> cʽih-poh-go, ng-lah peh Ngô cʽün; sang bing, ng-lah kwu-djôh Ngô; lôh lao-kæn, ng-lah læ kʽen-kwu Ngô.’ <sup>37</sup> Keh-sing tsing-dzih nying ziu we ing-kyʽi, teng Gyi wô, ‘Cü, ah-lah kyi-z kʽen-kyin Ng du-kyi, peh Ng kyʽüoh; ʽôh-tsia kʽeo-kʽeh, peh Ng hah? <sup>38</sup> Kyi-z kʽen-kyin Ng cʽih-meng-kæn, siu-liu Ng; ʽôh-tsia cʽih-poh-go, peh Ng cʽün? <sup>39</sup> Kyi-z kʽen-kyin Ng sang bing, ʽôh-tsia lôh lao-kæn, læ kʽen-kwu Ng?’ <sup>40</sup> Wông-ti ziu we ing-kyʽi, teng gyi-lah wô, ‘Ngô tsing wô hyiang ng-lah dao, Ngô keh-sing ting siao hyüong-di ziu-z ih-go, ng-lah yiu to-siao hao-cʽü tao gyi, ziu-z *yiu* *to-siao* *hao-cʽü* tao Ngô.’

<sup>34</sup> 「箇遭皇帝會等箇星來其順手邊個話：『爾拉是我阿爹祝福個主顧，好來接受箇爲了爾拉從開闢天地備好東個國，做產業。<sup>35</sup> 因爲我肚飢，爾拉撥我喫；口渴，爾拉撥我喝；出門間，爾拉收留我；<sup>36</sup> 出膊個，爾拉撥我穿；生病，爾拉顧着我；落牢監，爾拉來看顧我。』<sup>37</sup> 箇星正直人就會應起，等其話：『主，阿拉幾時看見爾肚飢，撥爾喫；或者口渴，撥爾喝？<sup>38</sup> 幾時看見爾出門間，收留爾；或者出膊個，撥爾穿？<sup>39</sup> 幾時看見爾生病，或者落牢監，來看顧爾？』<sup>40</sup> 皇帝就會應起，等其拉話：『我真話向爾拉道，我箇星頂小兄弟就是一個，爾拉有多少好處到其，就是有多少好處到我。』

<sup>41</sup> “Keh-tsao yia we teng keh-sing læ tsia-siu-pin go wô, ‘Ng-lah be tsiu-mô go cü-kwu, hao li-kʽæ Ngô, tao keh we-leh mo-kwe teng gyi tsʽa-s be-hao-kæn-go üong-yün ho-li kyʽi. <sup>42</sup> Ing-we Ngô du-kyi, ng-lah m̆-teh peh Ngô kyʽüoh; kʽeo-kʽeh, ng-lah m̆-teh peh Ngô hah; <sup>43</sup> cʽih-meng-kæn, ng-lah m̆-teh siu-liu Ngô; cʽih-poh-go, ng-lah m̆-teh peh Ngô cʽün; sang bing teng lôh lao-kæn, ng-lah m̆-teh *læ* kʽen-kwu Ngô.’ <sup>44</sup> Gyi-lah yia we ing-kyʽi, teng Gyi wô, ‘Cü, ah-lah kyi-z kʽen-kyin Ng du-kyi, ʽôh-tsia kʽeo-kʽeh, ʽôh-tsia cʽih-meng-kæn, ʽôh-tsia cʽih-poh-go, ʽôh-tsia sang bing, ʽôh-tsia lôh lao-kæn, tu m̆-teh *læ* kong-ing Ng?’ <sup>45</sup> Gyi ziu we ing-kyʽi, teng gyi-lah wô, ‘Ngô tsing wô hyiang ng-lah dao, Keh-sing ting siao cü-kwu ziu-z ih-go, ng-lah yiu to-siao hao-cʽü m̆-teh tao gyi, ziu-z *yiu* *to-siao* *hao-cʽü* m̆-teh tao Ngô. <sup>46</sup> Keh-sing iao tao üong-yün ying-vah-li kyʽi; dæn-z keh-sing tsing-dzih nying tao üong-yün weh-ming *kyʽi*.’”

<sup>41</sup> 「箇遭也會等箇星來借手邊個話：『爾拉被咒罵個主顧，好離開我，到箇爲了魔鬼等其差使備好間個永遠火裏去。<sup>42</sup> 因爲我肚飢，爾拉嘸得撥我喫；口渴，爾拉嘸得撥我喝；<sup>43</sup> 出門間，爾拉嘸得收留我；出膊個，爾拉嘸得撥我穿；生病等落牢監，爾拉嘸得來看顧我。』<sup>44</sup> 其拉也會應起，等其話：『主，阿拉幾時看見爾肚飢，或者口渴，或者出門間，或者出膊個，或者生病，或者落牢監，都嘸得來供應爾？』<sup>45</sup> 其就會應起，等其拉話：『我真話向爾拉道，箇星頂小主顧就是一個，爾拉有多少好處嘸得到其，就是有多少好處嘸得到我。<sup>46</sup> 箇星要到永遠刑罰裏去，但是箇星正直人到永遠活命去。』」

---

### Mt. XXVI.

YIÆ-SU kông-hao keh-sing long-tsong shih-wô, ziu teng Gyi meng-du wô, <sup>2</sup> “Ng-lah hyiao-teh tsæ z liang nyih z Yü-yüih-tsih, Nying-go Ng-ts iao song *kwun*, ting læ jih-z-kô-zông.”

<u>耶穌</u>講好箇星攏總說話，就等其門徒話：<sup>2</sup> 「爾拉曉得再是兩日是逾越節，人個兒子要送官，釘來十字架上。」

<sup>3</sup> Keh-go z-ʽeo keh-sing tsi-s-deo, doh-shü-nying, teng pah-sing-go tsiang-lao, tu jü-jih-long tao tsi-s-deo kyiao-leh Kæ-üô-fah-go ngô-meng-li; <sup>4</sup> siang-liang yüong kyi-kao kʽô Yiæ-su, iao long-sah Gyi. <sup>5</sup> Tsih-z wô, “M-nao læ tsih-kʽeng nyih, kʽong-pʽô pah-sing iao nao-z.”

<sup>3</sup> 箇個時候箇星祭司頭、讀書人、等百姓個長老，都聚集攏到祭司頭叫勒<u>該亞法</u>個衙門裏，<sup>4</sup> 商量用計較抲<u>耶穌</u>，要弄煞其。<sup>5</sup> 只是話：「嘸得好來節肯日，恐怕百姓要鬧事。」

<sup>6</sup> YIÆ-SU læ Pah-da-nyi, sang da-mô-fong go Si-meng oh-li læ-kæn: <sup>7</sup> yiu ih-go nyü-nying do-leh ting kyü hyiang-yiu tsi-tih-go nyüoh-go ʽeh-ts, Yiæ-su zo-zih-go z-ʽeo, tseo-long-læ tao læ Gyi deo-li. <sup>8</sup> Meng-du kʽen-kyin, ông-de, z-ka wô, “Keh me-fi-diao tsôh soh? <sup>9</sup> Keh-go hyiang-yiu feh-jün hao ma hyü-to *dong-din*, feng peh gyüong-nying.” <sup>10</sup> Yiæ-su teh-cü, ziu teng gyi-lah wô, “Ng-lah dza-we long keh-go nyü-nying tæn sing-z? gyi teng Ngô tso-go z ih-yiang hao z-ken. <sup>11</sup> Ing-we ng-lah yiu gyüong-nying dziang-tʽong dô-kô læ-tong; dæn-z m̆-teh Ngô dziang-tʽong læ-tong. <sup>12</sup> Gyi keh-go hyiang-yiu tao læ Ngô sing-zông, z we-leh Ngô sông-z tso-go. <sup>13</sup> Ngô tsing wô hyiang ng-lah dao, ʽEn-tʽin-ʽô feh-leng soh-go di-fông, z yiu keh-go foh-ing djün-kʽæ-go, yia pih-ding kông-tao keh-go nyü-nying sô tso-go z-ken, hao peh nying-kô kyi-teh gyi.”

<sup>6</sup> <u>耶穌</u>來<u>伯大尼</u>，生大麻瘋個<u>西門</u>屋裏來間。<sup>7</sup> 有一個女人馱勒頂貴香油𣥼的個玉個盒子，<u>耶穌</u>坐席個時候，走攏來到來其頭裏。<sup>8</sup> 門徒看見，怏了，是介話：「箇糜費掉作啥？<sup>9</sup> 箇個香油弗然好賣許多銅鈿，分撥窮人。」<sup>10</sup> <u>耶穌</u>得知，就等其拉話：「爾拉咋會弄箇個女人擔心事？其等我做個是一樣好事幹。<sup>11</sup> 因爲爾拉有窮人長通大家來東，但是嘸得我長通來東。<sup>12</sup> 其箇個香油倒來我身上，是爲了我喪事做個。<sup>13</sup> 我真話向爾拉道，咸天下弗論啥個地方，是有箇個福音傳開個，也必定講到箇個女人所做個事幹，好撥人家記得其。」

<sup>14</sup> Keh-go z-ʽeo jih-nyi meng-du li-hyiang ih-go, kyiao-leh Kyüô-liah-go Yiu-da, tseo tao keh-sing tsi-s-deo-go u-sen, z-ka wô, <sup>15</sup> “Ng-lah kʽeng peh ngô to-siao, ngô we tsiang Gyi ma peh ng-lah?” Gyi-lah ziu tsʽing sæn-jih-kwʽe nying-ts peh gyi. <sup>16</sup> *Yiu-da* dzong-tsʽ-ts-ʽeo zing kyi-we, hao pô Yiæ-su kao-dæ gyi-lah.

<sup>14</sup> 箇個時候十二門徒裏向一個，叫勒<u>加略</u>個<u>猶大</u>，走到箇星祭司頭個烏碎，是介話：<sup>15</sup> 「爾拉肯撥我多少，我會將其賣撥爾拉？」其拉就稱三十塊銀子撥其。<sup>16</sup> <u>猶大</u>從此之後尋機會，好把<u>耶穌</u>交代其拉。

<sup>17</sup> VU-KAO-TSIH-GO deo-nyih, meng-du tseo-long Yiæ-su-go sing-pin, teng Gyi wô, “Ng iao ah-lah ʽah-li be-bæn yü-yüih peh Ng kyʽüoh?” <sup>18</sup> Gyi wô, “Ng-lah tao zing-li mo-nying *oh-li* kyʽi, teng gyi wô, ‘Sin-sang z-ka wô, Ngô-go z-ʽeo gying-de; Ngô teng meng-du iao læ ng-go oh-li ko Yü-yüih-tsih.’” <sup>19</sup> Meng-du ziu i Yiæ-su feng-fu ka tso, yü-yüih be-hao-kæn.

<sup>17</sup> 無酵節個頭日，門徒走攏<u>耶穌</u>個身邊，等其話：「爾要阿拉何裏備辦逾越撥爾喫？」<sup>18</sup> 其話：「爾拉到城裏某人屋裏去，等其話：『先生是介話，我個時候近了，我等門徒要來爾個屋裏過逾越節。』」<sup>19</sup> 門徒就依<u>耶穌</u>吩咐介做，逾越備好間。

<sup>20</sup> Tao yia-kwʽa, *Yiæ-su* teng jih-nyi meng-du dô-kô zo-zih. <sup>21</sup> Gyi-lah kyʽüoh-go z-ʽeo, *Yiæ-su* z-ka wô, “Ngô tsing wô hyiang ng-lah dao, Ng-lah cong-nyiang yiu ih-go iao ma-diao Ngô.” <sup>22</sup> Gyi-lah do-nyiang iu-meng, ko-tang-ko meng Gyi wô, “Cü, z ngô feh?” <sup>23</sup> Yiæ-su we-teh wô, “Teng Ngô dô-kô beng-ts-li ʽô-siu-go cü-kwu, z gyi iao ma-diao Ngô. <sup>24</sup> Nying-go Ng-ts nyün-z iao kyʽi ziang *Shü-li* sia-lôh ts-tin Gyi ka-go: dæn-z ma-diao Nying-go Ng-ts keh-go cü-kwu yiu ʽo-se! keh-go nying feh sang wa-z gyi bin-i.” <sup>25</sup> Iao ma-diao Yiæ-su go Yiu-da ing-kyʽi, z-ka wô, “Fu-ts, z ngô feh?” *Yiæ-su* teng gyi wô, “Ng wô-djôh-de.”

<sup>20</sup> 到夜快，<u>耶穌</u>等十二門徒大家坐席。<sup>21</sup> 其拉喫個時候，<u>耶穌</u>是介話：「我真話向爾拉道，爾拉中央有一個要賣掉我。」<sup>22</sup> 其拉大樣憂悶，個打個問其話：「主，是我弗？」<sup>23</sup> <u>耶穌</u>回答話：「等我大家盆子裏下手個主顧，是其要賣掉我。<sup>24</sup> 人個兒子原是要去像書裏寫落指點其介個。但是賣掉人個兒子箇個主顧有禍祟！箇個人弗生還是其便宜。」<sup>25</sup> 要賣掉<u>耶穌</u>個<u>猶大</u>應起，是介話：「夫子，是我弗？」<u>耶穌</u>等其話：「爾話着了。」

<sup>26</sup> Gyi-lah kyʽüoh-go z-ʽeo, Yiæ-su do-leh mun-deo, <sup>\[1\]</sup>coh-foh-ts, pʽah-kʽæ kao-fu meng-du, z-ka wô, “Ng-lah hao do-leh kyʽüoh: keh z Ngô-go kyi-sing.” <sup>27</sup> Yi do-leh pe-ts, coh-zia-ts, kao-fu gyi-lah, z-ka wô, “Ng-lah cong-nying tu hao hah: <sup>28</sup> ing-we keh z Ngô-go hyüih, ziu-z sing-iah-go hyüih, we-leh hyü-to nying liu-cʽih-læ, hao sô-diao ze go. <sup>29</sup> Ngô wô hyiang ng-lah dao, Dzong-kying-yi-ʽeo Ngô feh tsæ kyʽüoh keh-go bu-dao tsiu, ih-dzih teng-tao Ngô teng ng-lah dô-kô læ Ngô Ah-tia-go koh-li kyʽüoh sing tsiu z-ʽeo.”

<sup>26</sup> 其拉喫個時候，<u>耶穌</u>馱勒饅頭，祝福仔<sup>\[1\]</sup>，𤖼開交付門徒，是介話：「爾拉好馱勒喫，箇是我個肌身。」<sup>27</sup> 又馱勒杯子，祝謝仔，交付其拉，是介話：「爾拉衆人都好喝，<sup>28</sup> 因爲箇是我個血，就是新約個血，爲了许多人流出來，好赦掉罪個。<sup>29</sup> 我話向爾拉道，從今以後我弗再喫箇個葡萄酒，一直等到我等爾拉大家來我阿爹個國裏喫新酒時候。」

<sup>\[1\]*Yiu-teh* *Hyi-lah* *kwu-kyün* *wô*, *coh-zia-ts*: *kʽen* Mk. 6. 41. 有得<u>希臘</u>古卷話，祝謝仔。看 Mk. 6. 41.（原註）</sup>

<sup>30</sup> <sup>\[1\]</sup>Sing-s tsʽông-hao, gyi-lah tseo-cʽih tao Ken-læn sæn kyʽi. Keh-tsao Yiæ-su teng gyi-lah wô, <sup>31</sup> “Kyih-mih yia-tao, ng-lah cong-nying tu we in-tseng kyʽi-diao Ngô: ing-we *Shü-li* yiu sia-lôh-tih, wô, ‘Ngô we tang Kʽen-yiang-go Nying, keh-dziao yiang ziu we sæn-kʽæ.’ \[Sk. 13. 7.\] <sup>32</sup> Dæn-z Ngô weh-cün-læ ʽeo-deo, we sin-jü ng-lah tao Kyüô-li-li kyʽi.” <sup>33</sup> Pe-teh we-teh Gyi, wô, “Ziu-z cong-nying tu in-tseng kyʽi-diao Ng, ngô üong feh we in-tseng kyʽi-diao *Ng*.” <sup>34</sup> Yiæ-su teng gyi wô, “Ngô tsing wô hyiang ng dao, Kyih-mih yia-tao, kyi feh-zing di-go zin-deo, ng we sæn-tsao feh tsiao-jing Ngô.” <sup>35</sup> Pe-teh teng Gyi wô, “Ngô ziu-z kyiao-leh teng Ng dô-kô si, yia tsæ-ve feh tsiao-jing.” Cong meng-du yia z-ka wô.

<sup>30</sup> 聖詩<sup>\[1\]</sup>唱好，其拉走出到橄欖山去。箇遭<u>耶穌</u>等其拉話：<sup>31</sup> 「今末夜到，爾拉衆人都會嫌憎棄掉我。因爲書裏有寫落的，話：『我會打看羊個人，箇潮羊就會散開。』\[Sk. 13. 7.\] <sup>32</sup> 但是我活轉來後頭，會先如爾拉到<u>加利利</u>去。」<sup>33</sup> <u>彼得</u>回答其，話：「就是衆人都嫌憎棄掉爾，我永弗會嫌憎棄掉爾。」<sup>34</sup> <u>耶穌</u>等其話：「我真話向爾道，今末夜到，雞弗曾啼個前頭，爾會三遭弗招認我。」<sup>35</sup> <u>彼得</u>等其話：「我就是叫勒等爾大家死，也再𣍐弗招認。」衆門徒也是介話。

<sup>\[1\]*ʽÔh-tsia* *wô*, tsæn-me-s. 或者話，讚美詩。（原註）</sup>

<sup>36</sup> KEH-TSAO Yiæ-su teng gyi-lah dô-kô tao ih-tʽah di-fông kyiao-leh Kʽeh-si-mô-nyi; ziu teng meng-du wô, “Ngô keh-deo kyʽi tao-kao; ng-lah zo-leh dông-deo teng-tong.”

<sup>36</sup> 箇遭<u>耶穌</u>等其拉大家到一𡍲地方叫勒<u>客西馬尼</u>，就等門徒話：「我箇頭去禱告，爾拉坐勒蕩頭等東。」

<sup>37</sup> Ziu ta-leh Pe-teh teng Si-pi-tʽa-go liang ng-ts dô-kô kyʽi, *sing-li* ziu iu-meng pe-shông-kyʽi-læ-de. <sup>36</sup> Keh-tsao teng gyi-lah wô, “Ngô-go sing do-nyiang iu-meng tao si-go din-di: ng-lah hao dông-deo læ-tong, teng Ngô dô-kô kying-sing.”

<sup>37</sup> 就帶勒<u>彼得</u>等<u>西庇太</u>個兩兒子大家去，心裏就憂悶悲傷起來了。<sup>38</sup> 箇遭等其拉話：「我個心大樣憂悶到死個田地。爾拉好蕩頭來東，等我大家警醒。」

<sup>39</sup> Ziu tsing-kyʽi ih-ngæn, pʽoh-tao gyiu-gyiu, z-ka wô, “Ngô-go Ah-tia, ziah-z hao-s-teh, peh keh-go pe-ts li-kʽæ Ngô kyʽi: se-tsih ka-go, m̆-teh hao ze Ngô-go cü-i, tsong z ze Ng-go *cü-i*.” <sup>40</sup> Tseo tao meng-du u-sen læ, kʽen-kyin gyi-lah kwʽeng-joh-tih; ziu teng Pe-teh wô, “Ng-lah ka feh neng-keo teng Ngô dô-kô kying-sing ih tin-cong kong-fu ma? <sup>41</sup> “Yüong kying-sing, tao-kao; sæn-leh tseo-tsing mi-ʽôh li-hyiang kyʽi. Ling-sing z dzing-nyün-go, tsih-z nyüoh-sing nyün-ziah.”

<sup>39</sup> 就進去一眼，撲倒求求，是介話：「我個阿爹，若是好使得，撥箇個杯子離開我去。雖即介個，嘸得好隨我個主意，總是隨爾個主意。」<sup>40</sup> 走到門徒烏碎來，看見其拉睏熟的，就等<u>彼得</u>話：「爾拉介弗能夠等我大家警醒一點鐘工夫嗎？<sup>41</sup> 用警醒，禱告，省勒走進迷惑裏向去。靈性是情願個，只是肉身軟弱。」

<sup>42</sup> Di-nyi-vah yi kyʽi tao-kao, z-ka wô, “Ngô-go Ah-tia, ziah-z Ngô pih iao kyʽüoh keh-go pe-ts, ——peh gyi li-kʽæ Ngô kyʽi ziah s-feh-teh-go, ——ka-ni, hao tsiao Ng-go ts-i tso-dzing.” <sup>43</sup> Tseo-læ, kʽen-kyin gyi-lah yi kwʽeng-joh-tih: ing-we gyi-lah ngæn-tsing mi-long-kyʽi-de.

<sup>42</sup> 第二伐又去禱告，是介話：「我個阿爹，若是我必要喫箇個杯子，——撥其離開我去若使弗得個，——介呢，好照爾個旨意做成。」<sup>43</sup> 走來，看見其拉又睏熟的，因爲其拉眼睛眯攏去了。

<sup>44</sup> Ziu li-kʽæ gyi-lah, tsæ kyʽi, di-sæn-tsao tso tao-kao, yia z-ka wô-fah. <sup>45</sup> Keh-tsao tao meng-du u-sen læ, teng gyi-lah wô, “Yi-ʽeo ze ng-lah kwʽeng-joh, tsiang-sih: z-ʽeo gying-de; Nying-go Ng-ts iao kao-dæ ze-nying-go siu-li de. <sup>46</sup> Bô-kyʽi, ah-lah yüong kyʽi-de: ma Ngô cü-kwu gying-long-læ-de.”

<sup>44</sup> 就離開其拉，再去，第三遭做禱告，也是介話法。<sup>45</sup> 箇遭到門徒烏碎來，等其拉話：「以後隨爾拉睏熟，將息。時候近了，人個兒子要交代罪人個手裏了。<sup>46</sup> 爬起，阿拉用去了。賣我主顧近攏來了。」

<sup>47</sup> GYI wa læ-tih kông-go z-ʽeo, jih-nyi meng-du li-hyiang ih-go *kyiao-leh* Yiu-da læ-de, wa-yiu ih-do-dziao nying ta-leh tao teng kweng-ts, dzong tsi-s-deo teng pah-sing-go tsiang-lao u-sen, teng Yiu-da dô-kô læ. <sup>48</sup> Ma Gyi diao-go cü-kwu yi-kying peh gyi-lah ih-go en-ʽao, z-ka wô, “Ngô teng Gyi hyüong-cü-go, ziu-z: ng-lah hao kʽô Gyi.” <sup>49</sup> Ze-siu tseo-long Yiæ-su-go sing-pin, wô, “Fu-ts, tsʽing en!” ziu teng Gyi hyüong-cü. <sup>50</sup> Yiæ-su teng gyi wô, “Beng-yiu, ng we soh-go z-ken læ?” Keh-tsao gyi-lah tseo-long-læ, ʽô-siu kʽô Yiæ-su.

<sup>47</sup> 其還來的講個時候，十二門徒裏向一個叫勒<u>猶大</u>來了，還有一大潮人帶勒刀等棍子，從祭司頭等百姓個長老烏碎，等<u>猶大</u>大家來。<sup>48</sup> 賣其掉個主顧已經撥其拉一個暗號，是介話：「我等其嗅嘴個，就是。爾拉好抲其。」<sup>49</sup> 隨手走攏<u>耶穌</u>個身邊，話：「夫子，請安！」就等其嗅嘴。<sup>50</sup> <u>耶穌</u>等其話：「朋友，爾爲啥個事幹來？」箇遭其拉走攏來，下手抲<u>耶穌</u>。

<sup>51</sup> Yiæ-su sing-pin yiu ih-go nying dong-siu bah-cʽih tao læ, tsæn tsi-s-deo-go nu-boh, siah-lôh gyi ng-to. <sup>52</sup> Keh-tsao Yiæ-su teng gyi wô, “Ng-go tao siu-tsing tao-kʽôh-li: væn-pah do-leh tao *tsæn-go* cü-kwu iao be tao tsæn-sah. <sup>53</sup> Ng tao feh tsʽeng Ngô yin-dzæ hao gyiu Ngô-go Ah-tia, Gyi ziu we tsʽa to-jü jih-nyi ying tʽin-s læ pông-dzu Ngô ma! <sup>54</sup> Ziah-z ka, Sing-shü sô wô, keh-go z-ken pih-ding yiu-go, *keh-go* *shih-wô* dza-we ing-leh-læ ni?”

<sup>51</sup> <u>耶穌</u>身邊有一個人動手拔出刀來，斬祭司頭個奴僕，削落其耳朵。<sup>52</sup> 箇遭<u>耶穌</u>等其話：「爾個刀收進刀殼裏，凡百馱勒刀斬個主顧要被刀斬煞。<sup>53</sup> 爾倒弗忖我現在好求我個阿爹，其就會差多如十二營天使來幫助我嗎！<sup>54</sup> 若是介，聖書所話，箇個事幹必定有個，箇個說話咋會應勒來呢？」

<sup>55</sup> Keh-go z-ʽeo Yiæ-su teng keh-dziao nying wô, “Ng-lah tseo-cʽih-læ, dza-we do-leh tao teng kweng-ts læ kʽô Ngô, ziang kʽô gyiang-dao ka? Ngô nyih-nyih læ sing-din-li zo-leh ng-lah-go cong-nyiang kông dao-li, ng-lah feh kʽô Ngô. <sup>56</sup> Dæn-z keh-sing z-ken tu z-ka tso-fah, hao s-teh sin-cü-nying shü-li-go shih-wô yiu yiao-nyiæn.” Keh-tsao meng-du tu li-kʽæ Gyi dao-tseo-de.

<sup>55</sup> 箇個時候<u>耶穌</u>等箇潮人話：「爾拉走出來，咋會馱勒刀等棍子來抲我，像抲強盜介？我日日來聖殿裏坐勒爾拉個中央講道理，爾拉弗抲我。<sup>56</sup> 但是箇星事幹都是介做法，好使得先知人書裏個說話有效驗。」箇遭門徒都離開其逃走了。

<sup>57</sup> Kʽô Yiæ-su go cü-kwu ta-leh Gyi tao tsi-s-deo Kæ-üô-fah-go *ngô-meng-li*, ziu-z doh-shü-nying teng tsiang-lao jü-long-kæn u-sen. <sup>58</sup> Pe-teh yün-yün keng-leh Gyi ih-dzih tao tsi-s-deo ngô-meng-li; ziu tseo-tsing li-hyiang kyʽi, teng tsʽa-nying dô-kô zo-lôh, iao kʽen-kʽen keh-go *z-ken* dza-go kyih-gyüoh.

<sup>57</sup> 抲<u>耶穌</u>個主顧帶勒其到祭司頭<u>該亞法</u>個衙門裏，就是讀書人等長老聚攏間烏碎。<sup>58</sup> <u>彼得</u>遠遠跟勒其一直到祭司頭衙門裏，就走進裏向去，等差人大家坐落，要看看箇個事幹咋個結局。

<sup>59</sup> Keh-sing tsi-s-deo tsiang-lao teng djün kong-we tu iao zing kô te-tsing læ kao Yiæ-su, hao bæn Gyi si-ze; <sup>60</sup> tsih-z zing-feh-djôh: se-tsih yiu hyü-to tso kô te-tsing cü-kwu læ, dzing-gyiu zing-feh-djôh. ʽEo-deo yiu liang-go tso kô te-tsing cü-kwu læ, z-ka wô, “Keh-go nying wô, ‘Ngô neng-keo hwe-diao Jing-ming-go din, sæn nyih li-deo tsæ kyʽi gyi hao.’”

<sup>59</sup> 箇星祭司頭長老等全公會都要尋假對證來告<u>耶穌</u>，好辦其死罪，<sup>60</sup> 只是尋弗着。雖即有許多做假對證主顧來，仍舊尋弗着。後頭有兩個做假對證主顧來，是介話：「箇個人話：『我能夠毀掉神明個殿，三日裏頭再起其好。』」

<sup>62</sup> Tsi-s-deo lih-kyʽi-læ, teng Gyi wô, “Ng ih-kyü tu feh we-teh ma? Gyi-lah tso te-tsing kao Ng go z-ken tao-ti dza-go?” <sup>63</sup> Yiæ-su feh hyiang. Tsi-s-deo yi kʽæ kʽeo, teng Gyi wô, “Ngô feng-fu Ng ts-tin keh-we weh-go Jing-ming vah-tsiu wô hyiang ah-lah dao, Ng tao-ti z Kyi-toh, Jing-ming-go Ng-ts feh?” <sup>64</sup> Yiæ-su teng gyi wô, “Ng wô-djôh-de: Ngô wa-yiu wô hyiang ng-lah dao, Dzong-kying-yi-ʽeo ng-lah we kʽen-kyin Nying-go Ng-ts zo læ yiu neng-ken Cü-kwu-go jing-siu-pin, yi dzing-leh tʽin-li-go yüing ka læ.”

<sup>62</sup> 祭司頭立起來，等其話：「爾一句都弗回答嗎？其拉做對證告爾個事幹到底咋個？」<sup>63</sup> <u>耶穌</u>弗響。祭司頭又開口，等其話：「我吩咐爾指點箇位活個神明罰咒話向阿拉道，爾到底是<u>基督</u>，神明個兒子弗？」<sup>64</sup> <u>耶穌</u>等其話：「爾話着了。我還有話向爾拉道，從今以後爾拉會看見人個兒子坐來有能幹主顧個順手邊，又成勒天裏個雲介來。」

<sup>65</sup> Keh-tsao tsi-s-deo cʽô-kʽæ zi-go i-zông, z-ka wô, “Gyi kông sih-doh-go shih-wô; ah-lah ʽo-yüong bih-nying-go te-tsing? Gyi sih-doh-go shih-wô næn-kæn ng-lah z tʽing-meng-de. <sup>66</sup> Ng-lah-go i-s dza-go?” Gyi-lah we-teh, z-ka wô, “Gyi z væn-djôh si-ze.” <sup>67</sup> Keh-tsao gyi-lah zæn-tʽu tʽu Gyi-go min-kʽong, gyün-deo kʽao Gyi; yiu-sing <sup>\[1\]</sup>siu kwah Gyi, z-ka wô, <sup>68</sup> “Kyi-toh, tsʽia kông-kông sin-cü shih-wô, wô tang Ng go cü-kwu z jü?”

<sup>65</sup> 箇遭祭司頭扯開自個衣裳，是介話：「其講褻瀆個說話，阿拉何用別人個對證？其褻瀆個說話難間爾拉是聽聞了。<sup>66</sup> 爾拉個意思咋個？」其拉回答，是介話：「其是犯着死罪。」<sup>67</sup> 箇遭其拉饞唾吐其個面孔，拳頭敲其，有星手摑其<sup>\[1\]</sup>，是介話：<sup>68</sup> 「<u>基督</u>，且講講先知說話，話打爾個主顧是誰？」

<sup>\[1\]*ʽÔh-tsia* *wô*, pin-ts tang-Gyi. 或者話，鞭子打其。（原註）</sup>

<sup>69</sup> Pe-teh læ nga-deo, ming-dông-li zo-kæn, yiu ih-go ô-deo tseo-læ, teng gyi wô, “Ng yia z teng Kyüô-li-li Yiæ-su dong-de-go.” <sup>70</sup> Pe-teh læ cong-nying min-zin feh tsiao-jing, z-ka wô, “Ng-go shih-wô dza-go, ngô feh hyiao-teh.” <sup>71</sup> Pe-teh tseo-cʽih tao meng-kʽeo, yi yiu ih-go *ô-deo* kʽen-kyin gyi, teng keh-sing læ-kæn-go nying wô, “Keh-go nying yia z teng Nô-sah-leh Yiæ-su dong-de-go.” <sup>72</sup> *Pe-teh* ziu vah ih-go tsiu, di-nyi-tsao feh tsiao-jing, wô, “Ngô feh nying-teh keh-go nying.” <sup>73</sup> Ko-leh ih-zông, keh-sing lih-tong-go nying tseo-læ, teng Pe-teh wô, “Ng yia jih-dzæ z gyi-lah tso-de nying; ng-go kʽeo-ing z bin-leh ng cʽih.” <sup>74</sup> Keh-tsao *Pe-teh* vah zing-do-tsiu, wô, “Ngô feh nying-teh keh-go nying.” Kyi ziu lih-kʽeh di-de. <sup>75</sup> Pe-teh ziu kyi-teh-tao Yiæ-su teng gyi kông-ko-go shih-wô, “Kyi feh-zing di-go zin-deo, ng we sæn-tsao feh tsiao-jing Ngô:” ziu tseo-cʽih nga-deo, kʽoh-leh sông-sing.

<sup>69</sup> <u>彼得</u>來外頭，明堂裏坐間，有一個丫頭走來，等其話：「爾也是等<u>加利利</u> <u>耶穌</u>同隊個。」<sup>70</sup> <u>彼得</u>來衆人面前弗招認，是介話：「爾個說話咋個，我弗曉得。」<sup>71</sup> <u>彼得</u>走出到門口，又有一個丫頭看見其，等箇星來間個人話：「箇個人也是等<u>拿撒勒</u> <u>耶穌</u>同隊個。」<sup>72</sup> <u>彼得</u>就罰一個咒，第二遭弗招認，話：「我弗認得箇個人。」<sup>73</sup> 過了一晌，箇星立東個人走來，等<u>彼得</u>話：「爾也實在是其拉做隊人，爾個口音是辨勒爾出。」<sup>74</sup> 箇遭<u>彼得</u>罰甚大咒，話：「我弗認得箇個人。」雞就立刻啼了。<sup>75</sup> <u>彼得</u>就記得到<u>耶穌</u>等其講過個說話，「雞弗曾啼個前頭，爾會三遭弗招認我。」就走出外頭，哭勒傷心。

---

### Mt. XXVII.

TAO-LEH tʽin-nyiang, cong tsi-s-deo teng pah-sing-go tsiang-lao tu siang-liang iao bæn Yiæ-su si-ze. <sup>2</sup> Ziu bo-ts ta-cʽih-kyʽi, ka peh tsong-toh Peng-tiu Pe-lah-to.

到了天亮，衆祭司頭等百姓個長老都商量要辦<u>耶穌</u>死罪。<sup>2</sup> 就縛仔帶出去，解撥總督<u>本丟·彼拉多</u>。

<sup>3</sup> Keh-go z-ʽeo ma Yiæ-su go Yiu-da, kʽen-kyin Gyi ze ding-jih, ziu ao-hwe, do-leh keh sæn-jih-kwʽe nying-ts kyʽi wæn keh-sing tsi-s-deo tsiang-lao, z-ka wô, <sup>4</sup> “Ngô ma m-ze Cü-kwu-go hyüih, yiu ze-ko.” Gyi-lah wô, “Yü ah-lah soh-go siang-ken? ng-zi kyʽi dzing-tông.” <sup>5</sup> *Yiu-da* nying-ts kʽang læ *sing*-din-li, tseo-cʽih, ziu kyʽi tiao-sah-de.

<sup>3</sup> 箇個時候賣<u>耶穌</u>個<u>猶大</u>，看見其罪定實，就懊悔，馱勒箇三十塊銀子去還箇星祭司頭長老，是介話：<sup>4</sup> 「我賣嘸罪主顧個血，有罪過。」其拉話：「與阿拉啥個相干？爾自去承當。」<sup>5</sup> <u>猶大</u>銀子揞來聖殿裏，走出，就去吊煞了。

<sup>6</sup> Keh-sing tsi-s-deo do-leh nying-ts, wô, “Keh kyi-jün z ma-hyüih-go kô-din, feh ing-kæ tiu læ nying-kwʽu-li.” <sup>7</sup> Ziu dô-kô siang-liang, pô nying-ts kyʽi ma siao-yiao-go din, hao en-tsông cʽih-meng-go nying. <sup>8</sup> Sô-yi keh-go din tao jü-kying eo gyi z “Hyüih-din.” <sup>9</sup> Keh-tsao sin-cü Yiæ-li-mi sô kông-go shih-wô yiu yiao-nyiæn, z-ka wô, “Gyi-lah do-leh keh sæn-jih-kʽwe nying-ts, ziu-z be z-dzih-kwu-kô cü-kwu-go kô-din, Yi-seh-lih nying sô kong-kwu-go; <sup>10</sup> yi do-cʽih-kyʽi ma siao-yiao-go din, tsiao Cü sô feng-fu ngô.” \[Sk. 11. 13.\]

<sup>6</sup> 箇星祭司頭馱勒銀子，話：「箇既然是賣血個價鈿，弗應該丟來銀庫裏。」<sup>7</sup> 就大家商量，把銀子去買燒窯個田，好安葬出門個人。<sup>8</sup> 所以箇個田到如今謳其是「血田」。<sup>9</sup> 箇遭先知<u>耶利米</u>所講個說話有效驗，是介話：「其拉馱勒箇三十塊銀子，就是被市值估價主顧個價鈿，<u>以色列</u>人所公估個。<sup>10</sup> 又馱出去買燒窯個田，照主所吩咐我。」\[Sk. 11. 13.\]

<sup>11</sup> YIÆ-SU lih læ tsong-toh min-zin: tsong-toh meng Gyi wô, “Ng z Yiu-tʽa; nying-go Wông-ti feh?” Yiæ-su teng gyi wô, “Ng wô-djôh-de.” <sup>12</sup> Keh-sing tsi-s-deo teng tsiang-lao kao Yiæ-su z-ʽeo, Gyi ih-ngæn feh, ing. <sup>13</sup> Keh-tsao Pe-lah-to! teng Gyi wô, “Gyi-lah yiu to-siao en-gyin tso te-tsing kao Ng, Ng soh feh tʽing-meng ma?” <sup>14</sup> Yiæ-su ziu-z ih-yiang en-gyin tu feh we-teh gyi; s-teh tsong-toh do-nyiang hyi-gyi.

<sup>11</sup> <u>耶穌</u>立來總督面前，總督問其話：「爾是<u>猶太</u>人個皇帝弗？」<u>耶穌</u>等其話：「爾話着了。」<sup>12</sup> 箇星祭司頭等長老告<u>耶穌</u>時候，其一眼弗應。<sup>13</sup> 箇遭<u>彼拉多</u>等其話：「其拉有多少案件做對證告爾，爾啥弗聽聞嗎？」<sup>14</sup> <u>耶穌</u>就是一樣案件都弗回答其，使得總督大樣稀奇。

<sup>15</sup> Tao tsih-kʽeng-go *nyih-ts*, tsong-toh lao kwe-kyü iao fông ih-go væn-nying peh pah-sing, ze gyi-lah iao jü. <sup>16</sup> Keh-go z-ʽeo gyi-lah yiu ih-go yiu-ming-go væn-nying, kyiao-leh Pô-lah-pô. <sup>17</sup> Pah-sing jü-long-tong z-ʽeo, Pe-lah-to teng gyi-lah wô, “Ng-lah iao ngô fông ʽah-li ih-go peh ng-lah? wa-z Pô-lah-pô, wa-z Yiæ-su kyiao-leh Kyi-toh?” <sup>18</sup> Ing-we hyiao-teh z we-leh kyʽi Gyi feh-ko, ka Gyi zông-læ-go.

<sup>15</sup> 到節肯個日子，總督老規矩要放一個犯人撥百姓，隨其拉要如。<sup>16</sup> 箇個時候其拉有一個有名個犯人，叫勒<u>巴拉巴</u>。<sup>17</sup> 百姓聚攏東時候，<u>彼拉多</u>等其拉話：「爾拉要我放何裏一個撥爾拉？還是<u>巴拉巴</u>，還是<u>耶穌</u>叫勒<u>基督</u>？」<sup>18</sup> 因爲曉得是爲了氣其弗過，解其上來個。

<sup>19</sup> Tsong-toh zo dông z-ʽeo, gyi-go lao-nyüing tsʽa nying tao gyi u-sen læ, z-ka wô, “Keh tsing-dzih Nying-go z-ken m-nao kyʽi kwun-tsiang: ing-we ngô kyih-mih mong li-hyiang we-leh Gyi kyʽüoh hyü-to kwʽu-deo.”

<sup>19</sup> 總督坐堂時候，其個老𡢿差人到其烏碎來，是介話：「箇正直人個事幹嘸得好去管賬，因爲我今末夢裏向爲了其喫許多苦頭。」

<sup>20</sup> Keh-sing tsi-s-deo teng; tsiang-lao tsʽön-teh keh-dziao nying, hao tʽao Pô-lah-pô, djü-mih Yiæ-su. <sup>21</sup> Tsong-toh we-teh gyi-lah, wô, “Keh liang-go, iao ngô fông ʽah-li ih-go peh ng-lah?” Gyi-lah wô, “Pô-lah-pô.” <sup>22</sup> Pe-lah-to teng gyi-lah wô, “Ka-ni, Yiæ-su kyiao-leh Kyi-toh, ngô kæ dza bæn Gyi?” Cong-nying wô, “Hao ting Gyi læ jih-z-kô-zông.” <sup>23</sup> Tsong-toh wô, “Gyi tso soh-go ôh z-ken?” Gyi-lah yüih-fah eo-leh hyiang, wô, “Ting Gyi læ jih-z-kô-zông.”

<sup>20</sup> 箇星祭司頭等長老攛掇箇潮人，好討<u>巴拉巴</u>，除滅<u>耶穌</u>。<sup>21</sup> 總督回答其拉，話：「箇兩個，要我放何裏一個撥爾拉？」其拉話：「<u>巴拉巴</u>。」<sup>22</sup> <u>彼拉多</u>等其拉話：「介呢，<u>耶穌</u>叫勒<u>基督</u>，我該咋辦其？」衆人話：「好釘其來十字架上。」<sup>23</sup> 總督話：「其做啥個惡事幹？」其拉越發謳勒響，話：「釘其來十字架上。」

<sup>24</sup> Pe-lah-to hyiao-teh z m-shih-fah, *pah-sing* fæn-hyiang yü-kô nao-z; ziu do-leh shü, læ keh-dziao nying min-zin gyiang-gyiang siu, z-ka wô, “*Liu-cʽih* keh tsing-dzih Nying-go hyüih, ngô z m-ze: ng-lah zi kyʽi dzing-tông.” <sup>25</sup> Cong pah-sing we-teh wô, “Gyi-go hyüih hao kwe peh ah-lah teng ah-lah ts-seng.” <sup>26</sup> Keh-tsao fông Pô-lah-pô peh gyi-lah; yüong pin-ts tang Yiæ-su, ziu kao-dæ gyi-lah kyʽi ting Gyi læ jih-z-kô-zông.

<sup>24</sup> <u>彼拉多</u>曉得是嘸設法，百姓反響愈加鬧事。就馱勒水，來箇潮人面前滰滰手，是介話：「流出箇正直人個血，我是嘸罪。爾拉自去承當。」<sup>25</sup> 衆百姓回答話：「其個血好歸撥阿拉等阿拉子孫。」<sup>26</sup> 箇遭放<u>巴拉巴</u>撥其拉。用鞭子打<u>耶穌</u>，就交代其拉去釘其來十字架上。

<sup>27</sup> KEH-TSAO tsong-toh-go ping ta Yiæ-su tao <sup>\[1\]</sup>kwun-tʽing-li, eo-long ʽeh-ying-go ping læ *cʽü-siao* Gyi. <sup>28</sup> Ziu poh-diao Gyi i-zông, do-leh ʽong-bao pʽi Gyi; <sup>29</sup> tsʽ pin-cʽih ih-ting bing-tʽin-kwun, ta læ Gyi deo-li; yi peh Gyi jing-tsah siu do ih-keng lu-ken; ziu gyü-lôh Gyi min-zin, cʽü-siao Gyi, wô, “Yiu-tʽa nying-go Wông-ti, kong-hyi!” <sup>30</sup> Yi zæn-tʽu tʽu Gyi, do-leh keh-keng lu-ken tang Gyi deo. <sup>31</sup> Cʽü-siao-hao-ts, poh-diao *ʽong*-bao, *dzing-gyiu* peh Gyi cʽün Zi-go i-zông; ziu tʽo-cʽih-kyʽi ting Gyi læ jih-z-kô-zông.

<sup>27</sup> 箇遭總督個兵帶<u>耶穌</u>到官廳裏<sup>\[1\]</sup>，謳攏合營個兵來取笑其。<sup>28</sup> 就剝掉其衣裳，馱勒紅袍披其，<sup>29</sup> 刺編出一頂平天冠，戴來其頭裏，又撥其順隻手馱一根蘆竿。就跪落其面前，取笑其，話：「<u>猶太</u>人個皇帝，恭喜！」<sup>30</sup> 又饞唾吐其，馱勒箇根蘆竿打其頭。<sup>31</sup> 取笑好仔，剝掉紅袍，仍舊撥其穿自個衣裳，就拖出去釘其來十字架上。

<sup>\[1\]*ʽÔh-tsia wô*, wông-kong-li. 或者話，皇宮裏。（原註）</sup>

<sup>32</sup> Gyi-lah tseo-cʽih-kyʽi, pʽong-djôh ih-go Kwu-li-næ nying, ming-z kyiao-leh Si-meng; ziu ngang-kʽô gyi pe Yiæ-su-go jih-z-kô.

<sup>32</sup> 其拉走出去，碰着一個<u>古利奈</u>人，名字叫勒<u>西門</u>，就硬抲其背<u>耶穌</u>個十字架。

<sup>33</sup> TSEO tao ih-tʽah di-fông kyiao-leh Kôh-kôh-tʽa, ziu-z ‘kwʽu-lu-deo u-sen’ ka-shih, <sup>34</sup> ziu do-leh yiu kwʽu-tæn ʽo-tih-go sön-tsiu peh Gyi kyʽüoh: Gyi ih zông-djôh, feh kʽeng kyʽüoh. <sup>35</sup> Ting-zông jih-z-kô ts-ʽeo, gyi-lah tsʽeh ts-meh-den dô-kô feng Gyi i-zông; hao s-teh keh sin-cü-nying kông-ko-liao shih-wô yiu yiao-nyiæn, z-ka wô, “Ngô nga-deo i-zông gyi-lah dô-kô feng-kʽæ; we-leh Ngô li-deo i-zông gyi-lah tsʽeh ts-meh-den.” \[S. 22. 18.\] <sup>36</sup> *Keh-sing* *ping* zo-ts kwun-kæn. <sup>37</sup> Læ Gyi deo-zông tʽiah *ih-da* yiu Gyi ze-ming sia-tih-go *diao-ts*, ziu-z wô, “KEH Z YIÆ-SU, YIU-TʽA NYING-GO WÔNG-TI.”

<sup>33</sup> 走到一𡍲地方叫勒<u>各各他</u>，就是『骷顱頭烏碎』解說，<sup>34</sup> 就馱勒有苦膽和的個酸酒撥其喫。其一嚐着，弗肯喫。<sup>35</sup> 釘上十字架之後，其拉撮指末頭大家分其衣裳，<sup>36</sup> 好使得箇先知人講過了說話有效驗，是介話：「我外頭衣裳其拉大家分開，爲了我裏頭衣裳其拉撮指末頭。」\[S. 22. 18.\] 箇星兵坐仔管間。<sup>37</sup> 來其頭上貼一埭有其罪名寫的個條子，就是話：「箇是<u>耶穌</u>，<u>猶太</u>人個皇帝。」

<sup>38</sup> Keh-go z-ʽeo yiu liang-go gyiang-dao teng Gyi dong-de ting læ jih-z-kô-zông, ih-go læ jing-siu-pin, ih-go læ tsia-siu-pin.

<sup>38</sup> 箇個時候有兩個強盜等其同隊釘來十字架上，一個來順手邊，一個來借手邊。

<sup>39</sup> Tseo-ko-go cü-kwu deo yiao-yiao, sih-doh Gyi, z-ka wô, <sup>40</sup> “Ng z we hwe-diao *sing*-din, sæn nyih kong-fu tsæ kyʽi-hao Cü-kwu, *næn-kæn* hao Zi kyiu Zi. Ng ziah z Jing-ming-go Ng-ts, dzong jih-z-kô hao tseo-lôh-læ.” <sup>41</sup> Keh-sing tsi-s-deo doh-shü-nying teng tsiang-lao yia z-ka læ-tih tsao-siao Gyi, wô, <sup>42</sup> “Gyi yiu bih-nying kyiu-ko-de, feh neng-keo kyiu Zi. Gyi ziah z Yi-seh-lih-go Wông-ti, næn-kæn dzong jih-z-kô hao tseo-lôh, ah-lah ziu we siang-sing Gyi. <sup>43</sup> Gyi z kʽao-djôh Jing-ming; *Jing-ming* ziah-z hwun-hyi Gyi, næn-kæn kæ læ kyiu Gyi: ing-we Gyi wô, ‘Ngô z Jing-ming-go Ng-ts.’” <sup>44</sup> Teng Gyi dong-de ting-kæn-go gyiang-dao yia z tso-yiang *shih-wô* zôh-mô Gyi.

<sup>39</sup> 走過個主顧頭搖搖，褻瀆其，是介話：<sup>40</sup> 「爾是會毀掉聖殿，三日工夫再起好主顧，難間好自救自。爾若是神明個兒子，從十字架好走落來。」<sup>41</sup> 箇星祭司頭讀書人等長老也是介來的嘲笑其，話：<sup>42</sup> 「其有別人救過了，弗能夠救自。其若是<u>以色列</u>個皇帝，難間從十字架好走落，阿拉就會相信其。<sup>43</sup> 其是靠着神明，神明若是歡喜其，難間該來救其，因爲其話：『我是神明個兒子。』」<sup>44</sup> 等其同隊釘間個強盜也是做樣說話𧮙罵其。

<sup>45</sup> Dzong jih-nyi tin-cong tao sæn tin-cong, pin-di tu heh-en. <sup>46</sup> Mao sæn tin-cong, Yiæ-su do-do sing-hyiang eo-kyʽi-læ, wô, “Yi-li! Yi-li! lah-mô sah-bah-da-nyi?” ziu-z wô, “Ngô-go Jing-ming! Ngô-go Jing-ming! dza-we kyʽi-diao Ngô?” \[S. 22.1.\] <sup>47</sup> Yiu-sing keh-deo lih-kæn-go nying tʽing-meng, z-ka wô, “Keh-go nying læ-tih eo Yi-li-üô.” <sup>48</sup> Nen-cong yiu ih-go nying ze-siu peng-kyʽi, do-leh hæ-min-hwô, tsʽu seng-tʽeo-ts, cʽoh læ lu-ken-li, peh Gyi kyʽüoh. <sup>49</sup> Yü-to z-ka wô, “Vong-de; ah-lah tsʽia kʽen Yi-li-üô we læ kyiu Gyi feh?”

<sup>45</sup> 從十二點鐘到三點鐘，遍地都黑暗。<sup>46</sup> 毛三點鐘，<u>耶穌</u>大大聲響謳起來，話：「以利！以利！拉馬撒白大尼？」就是話：「我個神明！我個神明！咋會棄掉我？」<sup>47</sup> 有星箇頭立間個人聽聞，是介話：「箇個人來的謳<u>以利亞</u>。」<sup>48</sup> 內中有一個人隨手奔起，馱勒海綿花，醋滲透仔，戳來蘆竿裏，撥其喫。<sup>49</sup> 餘多是介話：「甮了。阿拉且看<u>以利亞</u>會來救其弗？」

<sup>50</sup> Yiæ-su yi do-do sing-hyiang eo ih-sing, kyʽi ziu dön-de.

<sup>50</sup> <u>耶穌</u>又大大聲響謳一聲，氣就斷了。

<sup>51</sup> *Sing*-din-li-go mun-tsiang zông-ʽô te-lih-kʽæ, di-yiang cing-dong, zah-deo lih-kʽæ: <sup>52</sup> veng-mo kʽæ-kʽæ; hyü-to kwʽeng-kæn sing-nying-go pʽoh-s yi bô-kyʽi, dzong veng-li ka tseo-cʽih-læ, teng Yiæ-su weh-cün-læ ts-ʽeo tseo-tsing sing-dzing-li, yin-cʽih-læ peh hyü-to nying kʽen.

<sup>51</sup> 聖殿裏個縵帳上下𠡒裂開，地垟震動，石頭裂開，<sup>52</sup> 墳墓開開，許多睏間聖人個魄屍又爬起，從墳裏介走出來，等<u>耶穌</u>活轉來之後走進聖城裏，現出來撥許多人看。

<sup>54</sup> Pah-tsong teng gyi dong-de kwun Yiæ-su go cü-kwu, kʽen-kyin di-cing teng keh-sing *bih-nyiang-kao* z-ken, do-nyiang pʽô-kyʽi-læ, z-ka wô, “Keh jih-dzæ z Jing-ming-go Ng-ts.”

<sup>54</sup> 百總等其同隊管<u>耶穌</u>個主顧，看見地震等箇星別樣告事幹，大樣怕起來，是介話：「箇實在是神明個兒子。」

<sup>55</sup> Keh-deo yiu hyü-to nyü-nying yün-yün kʽen-kæn, ziu-z dzong Kyüô-li-li keng-leh Yiæ-su kong-ing Gyi go cü-kwu. <sup>56</sup> Nen-cong yiu Meh-da-lah-go Mô-li-üô, Yüô-kôh teng Iah-si-go ah-nyiang Mô-li-üô, wa-yiu Si-pi-tʽa ng-ts-go ah-nyiang.

<sup>55</sup> 箇頭有許多女人遠遠看間，就是從<u>加利利</u>跟勒<u>耶穌</u>供應其個主顧。<sup>56</sup> 內中有<u>抹大拉</u>個<u>馬利亞</u>，<u>雅各</u>等<u>約西</u>個阿孃<u>馬利亞</u>，還有<u>西庇太</u>兒子個阿孃。

<sup>57</sup> TAO yia-kwʽa, yiu ih-go yiu-lao tseo-læ, z Üô-li-mô-tʽa nying, ming-z kyiao-leh Iah-seh, yia z tso Yiæ-su meng-du go: <sup>58</sup> gyi læ kyin Pe-lah-to, tʽao Yiæ-su-go s-siu. Pe-lah-to ziu feng-fu pô s-siu kao-dæ *gyi*. <sup>59</sup> Iah-seh do-leh s-siu, yüong ken-zing-go si mô-pu ko-hao-ts, <sup>60</sup> kyʽi en-leh gyi-zi-go zah-ngæn zôh-cʽih-læ ziu-veng-li: yi fæn ih-kwʽe do zah-deo seh læ veng meng-kʽeo, ziu kyʽi-de. <sup>61</sup> Keh-deo yiu Meh-da-lah-go Mô-li-üô, teng keh bih-go Mô-li-üô, dziao-leh veng zo-kæn.

<sup>57</sup> 到夜快，有一個有佬走來，是<u>亞利馬太</u>人，名字叫勒<u>約瑟</u>，也是做<u>耶穌</u>門徒個。<sup>58</sup> 其來見<u>彼拉多</u>，討<u>耶穌</u>個屍首。<u>彼拉多</u>就吩咐把屍首交代其。<sup>59</sup> <u>約瑟</u>馱勒屍首，用乾淨個細麻布裹好仔，<sup>60</sup> 去安勒其自個石巖鑿出來壽墳裏。又翻一塊大石頭塞來墳門口，就去了。<sup>61</sup> 箇頭有<u>抹大拉</u>個<u>馬利亞</u>，等箇別個<u>馬利亞</u>，朝勒墳坐間。

<sup>62</sup> TAO di-nyi nyih, ziu-z yü-be-nyih-go di-nyi nyih, keh-sing tsi-s-deo teng Fah-li-sæ nying tu jü-long læ kyin Pe-lah-to, z-ka wô, <sup>63</sup> “Da-jing, ah-lah kyi-teh keh-go pʽin-zeh weh-zin wô, ‘Ko-leh sæn nyih, Ngô we weh-cün-læ.’ <sup>64</sup> Keh-lah tsʽing ng feng-fu Gyi-go veng lao-lao-kʽao-kʽao kwun-siu gyi tao di-sæn nyih; kʽong-pʽô Gyi-go meng-du yia-deo læ tʽeo Gyi *s-siu*, ziu teng pah-sing wô, ‘Gyi dzong si-nying cong-nyiang weh-cün-læ-de:’ ka-ni, keh ʽeo-deo-go hong-pʽin pi zin-deo keng-kô li-ʽæ.” <sup>65</sup> Pe-lah-to teng gyi-lah wô, “Ng-lah yiu ih-de ping: hao kyʽi, ʽeo ng-lah vu-nyih-ts lao-lao-kʽao-kʽao kwun-siu *Gyi-go* *veng*.” <sup>66</sup> Gyi-lah ziu kyʽi, fong-bi fong-hao zah-deo, peh keh-de ping kwun-kæn, s-teh veng-mo lao-kʽao.

<sup>62</sup> 到第二日，就是預備日個第二日，箇星祭司頭等<u>法利賽</u>人都聚攏來見<u>彼拉多</u>，是介話：<sup>63</sup> 「大人，阿拉記得箇個騙賊活前話：『過了三日，我會活轉來。』<sup>64</sup> 箇拉請爾吩咐其個墳牢牢靠靠管守其到第三日，恐怕其個門徒夜頭來偷其屍首，就等百姓話：『其從死人中央活轉來了。』介呢，箇後頭個哄騙比前頭更加厲害。」<sup>65</sup> <u>彼拉多</u>等其拉話：「爾拉有一隊兵，好去，候爾拉武藝子牢牢靠靠管守其個墳。」<sup>66</sup> 其拉就去，封皮封好石頭，撥箇隊兵管間，使得墳墓牢靠。

---

### Mt. XXVIII.

KO-LEH en-sih-nyih, tsʽih-nyih-go deo-nyih tʽin kwʽa liang z-ʽeo, Meh-da-lah-go Mô-li-üô teng keh bih-go Mô-li-üô læ kʽen veng-mo.

過了安息日，七日個頭日天快亮時候，<u>抹大拉</u>個<u>馬利亞</u>等箇別個<u>馬利亞</u>來看墳墓。

<sup>2</sup> <sup>\[1\]</sup>Keh-go z-ʽeo, di do-nyiang cing-dong-ko-de: ing-we yiu ih-go Cü-go tʽin-s dzong tʽin lôh-læ, fæn-ko *veng* meng-kʽeo keh-kwʽe zah-deo, ziu zo læ keh zah-deo-zông. <sup>3</sup> Gyi-go siang-mao ziang sin-din ka *liang*; i-zông ziang shih ka bah. <sup>4</sup> Kwun-kæn-go *ping* we-leh pʽô tʽin-s kyʽih-hoh, hah-leh ziang si-liao ka.

<sup>2</sup> 箇個時候，地大樣震動過了<sup>\[1\]</sup>。因爲有一個主個天使從天落來，翻過墳門口箇塊石頭，就坐來箇石頭上。<sup>3</sup> 其個相貌像閃電介亮，衣裳像雪介白。<sup>4</sup> 管間個兵爲了怕天使喫𢞕，嚇勒像死了介。

<sup>5</sup> Tʽin-s kʽæ kʽeo, teng keh-sing nyü-nying wô, “Ng-lah hao-vong pʽô: ngô hyiao-teh ng-lah z læ zing ting jih-z-kô go Yiæ-su. <sup>6</sup> Gyi feh læ dông-deo; z weh-cün-læ-de, ziang Gyi wô-ko ka. Hao læ kʽen Cü tsông-go u-sen. <sup>7</sup> Yi hao kwʽa-kwʽa kyʽi, teng Gyi meng-du wô, Gyi dzong si-nying cong-nyiang z weh-cün-læ-de; ping-tsʽia sin-jü ng-lah tao Kyüô-li-li kyʽi: læ keh-deo ng-lah we kʽen-kyin Gyi. Ngô z wô hyiang ng-lah dao-de.”

<sup>5</sup> 天使開口，等箇星女人話：「爾拉好甮怕，我曉得爾拉是來尋釘十字架個<u>耶穌</u>。<sup>6</sup> 其弗來蕩頭，是活轉來了，像其話過介。好來看主葬個烏碎。<sup>7</sup> 又好快快去，等其門徒話，其從死人中央是活轉來了，並且先如爾拉到<u>加利利</u>去。來箇頭爾拉會看見其。我是話向爾拉道了。」

<sup>8</sup> Gyi-lah kwʽa-kwʽa tseo-cʽih veng-mo, yi pʽô yi do-nyiang hwun-hyi; ziu peng-kyʽi tʽong-pao Gyi-go meng-du. <sup>9</sup> Kyʽi tʽong-pao meng-du z-ʽeo, Yiæ-su pʽong-djôh gyi-lah, z-ka wô, “Tsʽing en!” Gyi-lah tseo-long, bao-leh Gyi kyiah, pa Gyi. <sup>10</sup> Yiæ-su ziu teng gyi-lah wô, “Hao-vong pʽô: kyʽi eo Ngô-go hyüong-di tao Kyüô-li-li kyʽi; læ keh-deo we kʽen-kyin Ngô.”

<sup>8</sup> 其拉快快走出墳墓，又怕又大樣歡喜，就奔去通報其個門徒。<sup>9</sup> 去通報門徒時候，<u>耶穌</u>碰着其拉，是介話：「請安！」其拉走攏，抱勒其腳，拜其。<sup>10</sup> <u>耶穌</u>就等其拉話：「好甮怕，去謳我個兄弟到<u>加利利</u>去，來箇頭會看見我。」

<sup>11</sup> Gyi-lah kyʽi-go z-ʽeo, keh-de ping li-hyiang yiu kyi-go tseo-tsing zing-li, pô keh-kyʽi z-ken long-tsong tʽong-pao keh-sing tsi-s-deo. <sup>12</sup> Tsi-s-deo teng tsiang-lao dô-kô jü-long, siang-liang-hao ziu coh hyü-to nying-ts peh keh-sing ping, z-ka wô, <sup>13</sup> “Ng-lah hao wô, ‘Gyi meng-du yia-tao tseo-læ; ah-lah tang kʽeh-cʽong z-ʽeo, pô Gyi s-siu tʽeo-leh-kyʽi-de.’ <sup>14</sup> Tsong-toh ziah-z teh-cü, ah-lah ziu we kyʽi kyʽün gyi, pao ng-lah hao fông-sing.” <sup>15</sup> Gyi-lah do-leh nying-ts, tsiao kao gyi ka tso: keh-go shih-wô tao jü-kying Yiu-tʽa nying wa læ-tih djün-kyʽi.

<sup>11</sup> 其拉去個時候，箇隊兵裏向有幾個走進城裏，把箇起事幹攏總通報箇星祭司頭。<sup>12</sup> 祭司頭等長老大家聚攏，商量好就給許多銀子撥箇星兵，是介話：<sup>13</sup> 「爾拉好話：『其門徒夜到走來，阿拉打瞌𥅻時候，把其屍首偷勒去了。』<sup>14</sup> 總督若是得知，阿拉就會去勸其，保爾拉好放心。」<sup>15</sup> 其拉馱勒銀子，照教其介做。箇個說話到如今<u>猶太</u>人還來的傳去。

<sup>16</sup> JIH-IH meng-du ziu tseo tao Kyüô-li-li *ih-zo* *sæn* kyʽi, ziu-z Yiæ-su sô wô-ko-go sæn. <sup>17</sup> Kʽen-kyin Yiæ-su, ziu pa Gyi: tsih-z yiu-sing læ-tih nyi-ʽôh. <sup>18</sup> Yiæ-su tseo-long-læ, teng gyi-lah z-ka wô, “Tʽin-zông di-ʽô væn-pah gyün-ping yi-kying kao-dæ Ngô de. <sup>19</sup> Keh-lah ng-lah hao kyʽi tsiao væn-koh-go pah-sing tso meng-du, yüong Ah-tia teng Ng-ts teng Sing-Ling-go ming-deo ʽang si-li peh gyi-lah; <sup>20</sup> væn-pah z Ngô sô feng-fu ng-lah go, kao gyi-lah kyʽi pao-siu. Ping-tsʽia Ngô nyih-nyih teng ng-lah dô-kô læ-tong, ih-dzih tao z-shü mah-go nyih-ts.” Üô-meng.

<sup>16</sup> 十一門徒就走到<u>加利利</u>一座山去，就是<u>耶穌</u>所話過個山。<sup>17</sup> 看見<u>耶穌</u>，就拜其，只是有星來的疑惑。<sup>18</sup> <u>耶穌</u>走攏來，等其拉是介話：「天上地下凡百權柄已經交代我了。<sup>19</sup> 箇拉爾拉好去招萬國個百姓做門徒，用阿爹等兒子等聖靈個名頭行洗禮撥其拉。<sup>20</sup> 凡百是我所吩咐爾拉個，教其拉去保守。並且我日日等爾拉大家來東，一直到時世末個日子。」亞們。

---
