## S-DU PAO-LO SIA PEH LO-MÔ NYING GO SHÜ-SING. 使徒<u>保羅</u>寫撥<u>羅馬</u>人個書信

### Lm. I.

*NGÔ* Pao-lo, Yiæ-su Kyi-toh-go nu-boh, be dziao-læ tso s-du, feng-pʽa kyʽi djün Jing-ming-go foh-ing,—— <sup>2</sup> ziu-z Gyi tsao-yi tʽôh Gyi-go sin-cü-nying læ Sing-shü-li sô ing-hyü-go, <sup>3</sup> z ts-tin Gyi Ng-ts Yiæ-su Kyi-toh ah-lah-go Cü; tsiao nyüoh-sing z dzong Da-bih-go ts-seng ka sang-cʽih-læ; <sup>4</sup> tsiao sing-jün-go ling-sing, we-leh si-ts tsæ weh, yüong do neng-ken feng-ming Gyi z Jing-ming-go Ng-ts: <sup>5</sup> ah-lah dzong Gyi-go siu-li teh-djôh eng-we teng s-du-go tsih-veng, hao s-teh væn-koh-go pah-sing <sup>\[1\]</sup>siang-sing i-jing, peh Gyi-go ming-deo teh-djôh yüong-wô; <sup>6</sup> ng-lah yia dzæ gyi nen, z Yiæ-su Kyi-toh sô dziao-læ-go;—— <sup>7</sup> *næn-kæn* *mông-mông* long-tsong læ Lo-mô z Jing-ming sô tsʽing-æ, be dziao-læ tso sing-du go: Dæn-nyün Jing-ming ah-lah *Tʽin*-Vu, teng Cü Yiæ-su Kyi-toh, s-lôh eng-we bing-en peh ng-lah.

我<u>保羅</u>，<u>耶穌</u> <u>基督</u>個奴僕，被召來做使徒，分派去傳神明個福音，——<sup>2</sup> 就是其早已託其個先知人來聖書裏所應許個，<sup>3</sup> 是指點其兒子<u>耶穌</u> <u>基督</u>阿拉個主。照肉身是從<u>大闢</u>個子孫介生出來；<sup>4</sup> 照聖善個靈性，爲了死仔再活，用大能幹分明其是神明個兒子。<sup>5</sup> 阿拉從其個手裏得着恩惠等使徒個職份，好使得萬國個百姓相信依順<sup>\[1\]</sup>，撥其個名頭得着榮華，<sup>6</sup> 爾拉也在其內，是<u>耶穌</u> <u>基督</u>所召來個。——<sup>7</sup> 難間望望攏總來<u>羅馬</u>是神明所親愛，被召來做聖徒個。但願神明阿拉天父，等主<u>耶穌</u> <u>基督</u>，賜落恩惠平安撥爾拉。

<sup>\[1\] *ʽÔh* *wô*, i-jing keh siang-sing-go dao-li. 或話，依順箇相信個道理。（原註）</sup>

<sup>8</sup> NGÔ sin we-leh ng-lah cong-nying, kʽao-djôh Yiæ-su Kyi-toh ken-zia ngô-go Jing-ming, ing-we ng-lah siang-sing-go sing tʽin-ʽô veng-ming. <sup>9</sup> Ngô djün Gyi Ng-ts-go foh-ing <sup>\[1\]</sup>sing-li sô voh-z-go Jing-ming hao teng ngô tso te-tsing, ngô dza-nyiang z-kʽeh kyi-nyiæn ng-lah; <sup>10</sup> tao-kao li-hyiang z-djông læ-tih gyiu, ʽôh-tsia, tsiao Jing-ming-go ts-i, ngô cong-ü neng-keo teh-djôh tʽa-bing-go lu tao ng-lah u-sen læ. <sup>11</sup> Ngô z ôh-siang iao kʽen ng-lah, hao cün-s-peh ng-lah soh-go ling-leh-kying-go eng-s, s-teh ng-lah we kyin-kwu; <sup>12</sup> ziu-z we-leh ah-lah liang-ʽô siang-sing-go sing, *ngô* <sup>\[2\]</sup>læ ng-lah cong-nyiang hao dô-kô teh-djôh en-w̆e.

<sup>8</sup> 我先爲了爾拉衆人，靠着<u>耶穌</u> <u>基督</u>感謝我個神明，因爲爾拉相信個心天下聞名。<sup>9</sup> 我傳其兒子個福音心裏所服侍<sup>\[1\]</sup>個神明好等我做對證，我咋樣時刻記念爾拉。<sup>10</sup> 禱告裏向時常來的求，或者，照神明個旨意，我終於能夠得着太平個路到爾拉烏碎來。<sup>11</sup> 我是惡想要看爾拉，好轉賜撥爾拉啥個靈勒緊個恩賜，使得爾拉會堅固。<sup>12</sup> 就是爲了阿拉兩下相信個心，我來爾拉中央好<sup>\[2\]</sup>大家得着安慰。

<sup>\[1\] *ʽÔh* *wô*, yüong ling-sing voh-z: kʽen Iʽe. 4. 23. 24. Fl. 3. 3. 或話，用靈性服侍。看 Iʽe. 4. 23. 24. Fl. 3. 3.（原註）</sup>

<sup>\[2\] *ʽÔh* *wô*, teng ng-lah tu hao t. y. t. 或話，等爾拉都好……（原註）</sup>

<sup>13</sup> Hyüong-di, ngô feh iao ng-lah feh ming-bah, ngô le-tsʽ yiu ding-kwe iao tao ng-lah u-sen læ, hao læ ng-lah cong-nyiang siu-tin ko-ts, ziang læ keh-sing yü-to-go bih-koh-nying; tsih-z ih-hyiang yiu tsu-kah. <sup>14</sup> Feh-leng veng-yüô tsʽu-mæn, tsʽong-ming nyü-beng nying, ngô tu z gyi-lah tsa-wu. <sup>15</sup> Z-ka, dzing ngô lih-liang, ngô yia dzing-nyün læ djün foh-ing peh ng-lah Lo-mô nying tʽing.

<sup>13</sup> 兄弟，我弗要爾拉弗明白，我屢次有定規要到爾拉烏碎來，好來爾拉中央收點果子，像來箇星餘多個別國人，只是一向有阻隔。<sup>14</sup> 弗論文雅粗蠻，聰明愚笨人，我都是其拉債戶。<sup>15</sup> 是介，盡我力量，我也情願來傳福音撥爾拉<u>羅馬</u>人聽。

<sup>16</sup> Ngô z feh wông-kʽong Kyi-toh-go foh-ing; ing-we keh z Jing-ming-go neng-ken hao kyiu væn-pah siang-sing cü-kwu, sin z Yiu-tʽa nying, *ʽeo-deo* Hyi-lah nying. <sup>17</sup> Ing-we Jing-ming-go kong-yi læ foh-ing hyin-cʽih-læ, *ziu-z* dzong siang-sing ka *læ*, *yia* *z* peh siang-sing *cü-kwu* go: ziang yiu sia-tih, wô, “Tsing-dzih nying z dzong siang-sing hao weh.” \[Hp. 2. 4.\]

<sup>16</sup> 我是弗惶恐<u>基督</u>個福音，因爲箇是神明個能幹好救凡百相信主顧，先是<u>猶太</u>人，後頭<u>希臘</u>人。<sup>17</sup> 因爲神明個公義來福音顯出來，就是從相信介來，也是撥相信主顧個。像有寫的，話：「正直人是從相信好活。」\[Hp. 2. 4.\]

<sup>18</sup> JING-MING-GO ô-wông z dzong tʽin-li hyin-cʽih-læ, iao vah væn-pah feh gyin-sing feh tsing-dzih cü-kwu, ziu-z yüong feh tsing-dzih-go ʽang-we ah-djü tsing dao-li go. <sup>19</sup> Ing-we Jing-ming-go z-ken, z *nying* sô neng-keo hyiao-teh-go, tu læ gyi <sup>\[1\]</sup>sing-li ming-ming pa-tong; z Jing-ming Zi hyin-cʽih-læ peh gyi go. <sup>20</sup> Jing-ming kʽen-feh-cʽih-go z-ken, ziu-z Gyi üong-yün neng-ken teng Jing-tʽi, dzong kʽæ-bih tʽin-di yi-læ, we-leh Gyi sô zao-go væn-veh, ziu kʽen-cʽih-de; <sup>\[2\]</sup>s-teh gyi-lah m-kao hao tʽe-tʽôh. <sup>21</sup> Ing-we gyi-lah, se-tsih hyiao-teh Jing-ming, m̆-teh ziang Jing-ming ka kwe yüong-wô peh *Gyi*, yia m̆-teh ken-zia *Gyi*; fæn-cün kʽong-deo nyi-leng, gyi-lah feh ming-bah-go sing yia long-leh heh-en-de. <sup>22</sup> Zi wô zi tsʽong-ming-go, z pin-leh nyü-beng; <sup>23</sup> ziu pô keh-we ve wæ-diao Jing-ming-go yüong-wô, diao-leh we wæ-diao go nying teng fi-gying tseo-siu djong-dzi-go siang-mao.

<sup>18</sup> 神明個𢛟惶是從天裏顯出來，要罰凡百弗虔心弗正直主顧，就是用弗正直個行爲壓治真道理個。<sup>19</sup> 因爲神明個事幹，是人所能夠曉得個，都來其心裏<sup>\[1\]</sup>明明擺東，是神明自顯出來撥其個。<sup>20</sup> 神明看弗出個事幹，就是其永遠能幹等神體，從開闢天地以來，爲了其所造個萬物，就看出了，使得<sup>\[2\]</sup>其拉嘸告好推託。<sup>21</sup> 因爲其拉，雖即曉得神明，嘸得像神明介歸榮華撥其，也嘸得感謝其。反轉空頭議論，其拉弗明白個心也弄勒黑暗了。<sup>22</sup> 自話自聰明個，是變勒愚笨，<sup>23</sup> 就把箇位𣍐壞掉神明個榮華，調了會壞掉個人等飛禽走獸蟲豸個相貌。

<sup>\[1\] *ʽÔh* *wô*, min-zin. 或話，面前。（原註）</sup>

<sup>\[2\] *ʽÔh* *wô*, z-ka. 或話，是介。（原註）</sup>

<sup>24</sup> Jing-ming sô-yi eo gyi-lah ze zi-go yüôh-sing ʽæn-lôh w̆e-u z-ken, dô-kô tsao-tʽah zi-go kyi-sing: <sup>25</sup> ing-we gyi-lah z pô Jing-ming-go tsing dao-li diao-leh hyü-kô-go, wa-yiu kying-djong voh-z zao-cʽih-læ-go tong-si <sup>\[1\]</sup>ko-jü zao *gyi* go Cü; Gyi z üong-yün kæ tsæn-me-go. Üô-meng. <sup>26</sup> Sô-yi Jing-ming eo gyi-lah ʽæn-lôh tao-me-go s-yüôh: gyi-lah nyü-nying we pô ʽeh-li-go yüong-dziang diao-leh feh ʽeh-li-go *yüong-dziang*: <sup>27</sup> nen yia z-ka we kyʽi-diao nyü-nying ʽeh-li-go yüong-dziang, liang-ʽô yüôh-ho fah-dong, nen tsʽeo nen læ-tih tso weng-tsiang z-ken; z-ka læ zi-go sing-zông teh-djôh gyi-lah tsʽô-lu ing-teh-go pao-ing.

<sup>24</sup> 神明所以謳其拉隨自個慾心陷落穢污事幹，大家糟蹋自個肌身。<sup>25</sup> 因爲其拉是把神明個真道理調了虛假個，還有敬重服侍造出來個東西過如<sup>\[1\]</sup>造其個主，其是永遠該讚美個。亞們。<sup>26</sup> 所以神明謳其拉陷落倒霉個私慾。其拉女人會把合理個用場調了弗合理個用場。<sup>27</sup> 男也是介會棄掉女人合理個用場，兩下慾火發動，男湊男來的做混帳事幹，是介來自個身上得着其拉岔路應得個報應。

<sup>\[1\] *ʽÔh* *wô*, feh kyʽi-voh-z. 或話，弗去服侍。（原註）</sup>

<sup>28</sup> Gyi-lah kyi-jün kyʽi-diao Jing-ming feh dziah læ i-li, Jing-ming ziu eo gyi-lah <sup>\[1\]</sup>dzeng wu-du-go sing, kyʽi tso fi-li z-ken: <sup>29</sup> tsin-pin ih-tsʽih-go w̆a-cʽü, kæn-ying, ôh-doh, tʽen-sing, ôh-i; cʽong-mun tu-gyi, hyüong-sah, tsang-teo, kæn-tsô, boh-dzing; *wa-yiu* pun-cü, <sup>30</sup> pông-hwe, ün-ʽeng Jing-ming, kyʽi-vu nying-kô, kyiao-ngao, cʽô-dæn, kyi-pin-pah-cʽih, we-nyih vu-meo; <sup>31</sup> m-li-sing, m-sing-iah, m-jing-sing, ün-kyʽi feh kʽeng hyih, ʽao-vu æ-lin-sing. <sup>32</sup> Gyi-lah se-tsih ming-ming hyiao-teh tso keh-cü-ka z-ken cü-kwu, tsiao Jing-ming-go tsing-dzih, kæ si; fi-dæn zi læ-tih tso, ziu-z *bih-nying* læ-tih tso yia we hwun-hyi.

<sup>28</sup> 其拉既然棄掉神明弗着來意裏，神明就謳其拉存糊塗個心<sup>\[1\]</sup>，去做非禮事幹。<sup>29</sup> 沾邊一切個壞處，姦淫、惡毒、貪心、惡意，充滿妒忌、兇殺、爭鬥、奸詐、薄情，還有搬嘴、<sup>30</sup> 謗毀、怨恨神明、欺侮人家、驕傲，扯淡、機變百出、違逆無謀，<sup>31</sup> 嘸理性、嘸信約、嘸人性、怨氣弗肯歇、毫無哀憐心。<sup>32</sup> 其拉雖即明明曉得做箇株介事幹主顧，照神明個正直，該死。非但自來的做，就是別人來的做也會歡喜。

<sup>\[1\] *ʽÔh* *wô*, sông-diao liang-sing. 或話，喪掉良心。（原註）</sup>

---

### Lm. II.

SÔ-YI ng, ze-bin jü, læ-tih pʽun-tön *bih-nying*, *zi* *yia* z m-kao hao tʽe-tʽôh: ng pʽun-tön bih-nying soh-go u-sen, ziu-z keh u-sen ding zi-go ze; ing-we ng pʽun-tön-go cü-kwu zi yia læ-tih tso keh-sing z-ken. <sup>2</sup> Tso keh-cü-ka z-ken cü-kwu, ah-lah hyiao-teh Jing-ming z tsiao tsing-li pʽun-tön gyi. <sup>3</sup> Næn-kæn ng læ-tih pʽun-tön tso keh-cü-ka z-ken cü-kwu, zi yia læ-tih tso, ng tsʽeng-tsʽeng ng-zi hao to-bi Jing-ming-go pʽun-tön ma? <sup>4</sup> Wa-z ng kʽen-kyʽing Gyi fu-tsoh-go dz-æ, kwʽun-shü,” jing-næ; feh hyiao-teh Jing-ming-go dz-æ z iao ying-dao ng we-sing-cün-i: <sup>5</sup> yi z ʽeo zi feh kʽeng hwe-kæ go ngang sing-dziang, zi læ-tih tsih-hyüoh ô-wông tao Jing-ming hyin-cʽih tsing-dzih-go pʽun-tön keh ô-wông-go nyih-ts ma? <sup>6</sup> *Keh-go* *z-ʽeo* Gyi tsiao kôh-nying-go ʽang-we we pao-ing gyi: <sup>7</sup> keh-sing næ-sing ʽang jün, siang teh-djôh yüong-wô teng tʽi-min teng feh wæ-diao-go *foh-kyʽi* cü-kwu, *we* *s-peh* *gyi* üong-yün weh-ming; <sup>8</sup> keh-sing kæn-kyi-go, feh i tsing dao-li, tsih i zia dao-li cü-kwu, kyʽi-sing teng ô-wông, <sup>9</sup> wæn-næn teng kwʽeng-kwʽu, *iao* *kô* peh ih-tsʽih tso ôh z-ken go, sin z Yiu-tʽa nying, *ʽeo-deo* <sup>\[1\]</sup>Hyi-lah nying: <sup>10</sup> dæn-z yüong-wô teng tʽi-min teng tʽa-bing iao s-peh ih-tsʽih ʽang-jün-go; *yia* sin z Yiu-tʽa nying, *ʽeo-deo* <sup>\[1\]</sup>Hyi-lah nying. <sup>11</sup> Ing-we Jing-ming z ʽao-vu pʽin-kyʽüoh go.

所以爾，隨便誰，來的判斷別人，自也是嘸告好推託。爾判斷別人啥個烏碎，就是箇烏碎定自個罪。因爲爾判斷個主顧自也來的做箇星事幹。<sup>2</sup> 做箇株介事幹主顧，阿拉曉得神明是照真理判斷其。<sup>3</sup> 難間爾來的判斷做箇株介事幹主顧，自也來的做，爾忖忖爾自好躲避神明個判斷嗎？<sup>4</sup> 還是爾看輕其富足個慈愛、寬恕、忍耐，弗曉得神明個慈愛是要引導爾回心轉意。<sup>5</sup> 又是候自弗肯悔改個硬心腸，自來的積蓄𢛟惶到神明顯出正直個判斷箇𢛟惶個日子嗎？<sup>6</sup> 箇個時候其照各人個行爲會報應其。<sup>7</sup> 箇星耐心行善，想得着榮華等體面等弗壞掉個福氣主顧，會賜撥其永遠活命；<sup>8</sup> 箇星奸計個，弗依真道理，只依邪道理主顧，氣性等𢛟惶，<sup>9</sup> 患難等困苦，要加撥一切做惡事幹個，先是<u>猶太</u>人，後頭<u>希臘</u>人<sup>\[1\]</sup>。<sup>10</sup> 但是榮華等體面等太平要賜撥一切行善個，也先是<u>猶太</u>人，後頭<u>希臘</u>人<sup>\[1\]</sup>。<sup>11</sup> 因爲神明是毫無偏曲個。

<sup>\[1\] Bih-koh-nying. 別國人。（原註）</sup>

<sup>12</sup> Væn-pah m-neh lih-fah væn-ze-go cü-kwu, *ziu-z* m-neh lih-fah yia we mih-diao: væn-pah yiu-leh lih-fah væn-ze-go cü-kwu, yia iao yüong lih-fah pʽun-tön gyi. <sup>13</sup> Ing-we læ Jing-ming-go min-zin feh-z tʽing-meng lih-fah cü-kwu *hao* *sön* tsing-dzih, z i-dzong lih-fah cü-kwu hao sön tsing-dzih. <sup>14</sup> Keh-sing m-neh lih-fah go bih-koh-nying, ziah sang-dzing we tso lih-fah-go z-ken, gyi-lah se-jün m-neh lih-fah, z zi tông zi-go lih-fah: <sup>15</sup> gyi-lah z piao-ming yiu lih-fah-go i-s læ gyi sing-li sia-tih, gyi-lah-go liang-sing yia z tso te-tsing, wa-yiu gyi-lah *sing-li-go* tsʽeng-deo <sup>\[1\]</sup>ih-pin læ-tih pʽi-bing, ih-pin læ-tih feng-pʽeo. <sup>16</sup> Jing-ming tʽôh Yiæ-su Kyi-toh, tsiao ngô-go foh-ing, pʽun-tön nying en-me z-ken, læ keh-go nyih-ts *tu* *iao* *hyin-cʽih-læ*.

<sup>12</sup> 凡百嘸得律法犯罪個主顧，就是嘸得律法也會滅掉。凡百有了律法犯罪個主顧，也要用律法判斷其。<sup>13</sup> 因爲來神明個面前弗是聽聞律法主顧好算正直，是依從律法主顧好算正直。<sup>14</sup> 箇星嘸得律法個別國人，若生成會做律法個事幹，其拉雖然嘸得律法，是自當自個律法。<sup>15</sup> 其拉是表明有律法個意思來其心裏寫的，其拉個良心也是做對證，還有其拉心裏個忖頭一邊來的批評，一邊來的分剖<sup>\[1\]</sup>。<sup>16</sup> 神明託<u>耶穌</u> <u>基督</u>，照我個福音，判斷人暗昧事幹，來箇個日子都要顯出來。

<sup>\[1\] *ʽÔh* *wô*, dô-kô pʽi-bing hao-tæ. 或話，大家批評好歹。（原註）</sup>

<sup>17</sup> Ng tsʽing-hwu z Yiu-tʽa nying, ng i-z lih-fah, dzæ-ü Jing-ming kwʽô-kʽeo; <sup>18</sup> ng z dziang-ʽôh lih-fah go, sô-yi we hyiao-teh *Gyi* ts-i, <sup>\[1\]</sup>we bin-pih hao-tæ; <sup>19</sup> ng zi sön zi z ling hah-ts go, kwông-tsiao en li-hyiang cü-kwu, <sup>20</sup> kao-hyüing beng-nying, kʽæ-dao siao-nying, lih-fah li-hyiang yiu cü-sih teng tsing dao-li-go siang-mao. <sup>21</sup> Ka-ni, ng we kao bih-nying, m-neh zi kao-kao zi ma? Ng kyʽün *bih-nying* feh tʽeo-dao, zi yiu tʽeo-dao ma? <sup>22</sup> Ng eo *bih-nying* feh kæn-ying, zi yiu kæn-ying ma? Ng kʽeh-tsʽeng ngeo-ziang, zi yiu væn-djôh sing-din ma? <sup>23</sup> Ng dzæ-ü lih-fah kwʽô-kʽeo, zi yiu væn lih-fah ta-li Jing-ming feh tseng-djong ma? <sup>24</sup> “We-leh ng-lah, Jing-ming-go ming-deo z peh bih-koh-nying kʽeh-tsʽeng;” \[Y. 52. 5.\] ziang *læ* *Sing-shü* yiu sia-tih.

<sup>17</sup> 爾稱呼是<u>猶太</u>人，爾依侍律法，在於神明誇口。<sup>18</sup> 爾是長學律法個，所以會曉得其旨意，會辨別好歹<sup>\[1\]</sup>；<sup>19</sup> 爾自算自是領瞎子個，光照暗裏向主顧，<sup>20</sup> 教訓笨人，開導小人，律法裏向有知識等真道理個相貌。<sup>21</sup> 介呢，爾會教別人，嘸得自教教自嗎？爾勸別人弗偷盜，自有偷盜嗎？<sup>22</sup> 爾謳別人弗姦淫，自有姦淫嗎？爾刻忖偶像，自有犯着聖殿嗎？<sup>23</sup> 爾在於律法誇口，自有犯律法帶累神明弗尊重嗎？<sup>24</sup> 「爲了爾拉，神明個名頭是撥別國人刻忖。」\[Y. 52. 5.\] 像來聖書有寫的。

<sup>\[1\] *Yiu-teh* *fæn*, we tsʽing-tsæn hao z-ken. 有得翻，會稱讚好事幹。（原註）</sup>

<sup>25</sup> Kông-tao tsiu-keh-li, ng ziah-z i-dzong lih-fah, z yiu ih-cʽü go; ziah-z væn-djôh lih-fah, ng-go tsiu-keh-li sön-feh-teh tsiu-keh-li. <sup>26</sup> Ziah-z m-tsiu-keh-li cü-kwu we pao-siu lih-fah-go feng-fu, gyi *se-jün* m-tsiu-keh-li, næn-dao feh we sön yiu tsiu-keh-li ma? <sup>27</sup> Wa-yiu keh peng-læ m-tsiu-keh-li cü-kwu, ziah we siu-djü lih-fah, næn-dao feh we kô ze peh ng, yiu-leh *lih-fah-go* veng-z teng tsiu-keh-li wa we væn-djôh lih-fah go ma? <sup>28</sup> Ing-we bing feh-z nga-kwông-min *tso* *Yiu-tʽa* *nying*, ziu sön Yiu-tʽa nying; bing feh-z nga-kwông-min nyüoh-sing-zông *yiu* *tsiu-keh-li*, ziu sön tsiu-keh-li: <sup>29</sup> z sing li-hyiang *tso* *Yiu-tʽa nying* ziu *sön* Yiu-tʽa nying; tsiu-keh-li yia z sing-li-go, z dzæ-ü ling-kyʽi, feh dzæ-ü veng-z; keh-go cü-kwu feh-z nying sô tsʽing-tsæn, z Jing-ming tsʽing-tsæn-go.

<sup>25</sup> 講到周割禮，爾若是依從律法，是有益處個；若是犯着律法，爾個周割禮算弗得周割禮。<sup>26</sup> 若是嘸周割禮主顧會保守律法個吩咐，其雖然嘸周割禮，難道弗會算有周割禮嗎？<sup>27</sup> 還有箇本來嘸周割禮主顧，若會守住律法，難道弗會加罪撥爾，有了律法個文字等周割禮還會犯着律法個嗎？<sup>28</sup> 因爲並弗是外光面做<u>猶太</u>人，就算<u>猶太</u>人；並弗是外光面肉身上有周割禮，就算周割禮。<sup>29</sup> 是心裏向做<u>猶太</u>人就算<u>猶太</u>人。周割禮也是心裏個，是在於靈氣，弗在於文字。箇個主顧弗是人所稱讚，是神明稱讚個。

---

### Lm. III.

Ka-ni, tso Yiu-tʽa nying yiu soh-go kah-nga hao-cʽü ni? ziu tsiu-keh-li yiu soh-go ih-cʽü ni? <sup>2</sup> Dziu yiang-yiang kʽen-læ *gyi-lah* *ih-cʽü* z to-go: di-ih, z Jing-ming-go tsiao-shü tʽôh-fu gyi. <sup>3</sup> Gyi-cong ziah yiu m-sing-jih-go, keh z dza-go? gyi-lah m-sing-jih næn-dao we fi-diao Jing-ming-go sing-jih ma? <sup>4</sup> Tön-tön ve-go: ziu-z væn-pah nying tu z shih-hwông-go, Jing-ming tsong z dzing-jih-go; ziang yiu sia-tih, wô, “S-teh Ng kông shih-wô z-ʽeo hao sön tsing-dzih, Ng be pʽun-tön go z-ʽeo hao teh-sing.” \[S. 51. 4.\]

介呢，做<u>猶太</u>人有啥個格外好處呢？受周割禮有啥個益處呢？<sup>2</sup> 就樣樣看來其拉益處是多個。第一，是神明個詔書託付其。<sup>3</sup> 其中若有嘸信實個，箇是咋個？其拉嘸信實難道會廢掉神明個信實嗎？<sup>4</sup> 斷斷𣍐個。就是凡百人都是說謊個，神明總是誠實個，像有寫的，話：「使得爾講說話時候好算正直，爾被判斷個時候好得勝。」\[S. 51. 4.\]

<sup>5</sup> *Næn-kæn* ngô tsiao nying-kô i-s ka kông: Ah-lah-go feh tsing-dzih ziah we piao-ming Jing-ming-go tsing-dzih, keh dza wô ni? Jing-ming dong-nu vah ah-lah, kyʽi feh-z feh tsing-dzih? <sup>6</sup> Tön-tön ve-go: *ziah-z* *feh* *tsing-dzih*, Jing-ming dza hao pʽun-tön shü-kæn-zông ni? <sup>7</sup> Wa-yiu ngô-go feh dzing-jih ziah we piao-ming Jing-ming-go dzing-jih, kô-tsʽeo Gyi-go yüong-wô; ngô dza-we wa iao ziang væn-nying ka peh Gyi ding-ze ma? <sup>8</sup> Tao feh-jü *wô*, (tsing-ziang yiu nying pông-hwe ah-lah, tsing-ziang yiu-teh wô ah-lah z ka læ-tih kông,) “Ah-lah tsʽia tso w̆a, kyʽi long-cʽih hao læ.” Keh-cü-ka nying ding-ze z kong-bing-go.

<sup>5</sup> 難間我照人家意思介講。阿拉個弗正直若會表明神明個正直，箇咋話呢？神明動怒罰阿拉，豈弗是弗正直？<sup>6</sup> 斷斷𣍐個。若是弗正直，神明咋好判斷世間上呢？<sup>7</sup> 還有我個弗誠實若會表明神明個誠實，加湊其個榮華。我咋會還要像犯人介撥其定罪嗎？<sup>8</sup> 倒弗如話，（正像有人謗毀阿拉，正像有得話阿拉是介來的講，）「阿拉且做壞，去弄出好來。」箇株介人定罪是公平個。

<sup>9</sup> Ka-ni, wa z dza-go? ah-lah *Yiu-tʽa* *nying* yiu soh-go hao-jü *bih-nying* ma? Ih-ngæn m-kao: ah-lah yi-kying <sup>\[1\]</sup>pʽi-bing Yiu-tʽa nying teng Hyi-lah nying tu z zo-ze-liao-go; <sup>10</sup> ziang yiu sia-tih wô, “Tsing-dzih nying m̆-teh-go, lin ih-go tu m̆-teh-go: <sup>11</sup> m̆-teh *ih-go* ming-bah, m̆-teh *ih-go* læ-tih zing Jing-ming. <sup>12</sup> Tu z tseo tsʽô-lu, dô-kô pin-leh vu-yüong-go: tso liang-jün z-ken z m̆-teh-go, ziu-z ih-go tu m̆-teh-go.” \[S. 14. 1–3.\] <sup>13</sup> “Gyi-lah wu-long z kʽæ-kæn-go veng-mo; gyi-lah zih-deo *tæn* kông hong-pʽin: \[S. 5. 9.\] “gyi-lah cü-jing yiu dzô-go doh-kyʽi kʽông-tih.” \[S. 140. 3.\] <sup>14</sup> “Gyi-lah mun-kʽeo z tsiu-mô teng ôh-doh.” \[S. 10. 7.\] <sup>15</sup> “Gyi-lah kyiah we fi-pʽao kyʽi tang-cʽih *nying-kô* hyüih: <sup>16</sup> gyi-lah tseo-go lu *tsih-yiu* kwʽeng-kwʽu wæn-næn: <sup>17</sup> tʽa-bing-go lu ih-ngæn feh sih-teh.” \[Y. 59. 7, 8.\] <sup>18</sup> “Gyi-lah ngæn-min-zin m-neh pʽô-gyü Jing-ming go sing.” \[S. 36. 1.\] <sup>19</sup> Næn-kæn ah-lah hyiao-teh lih-fah sô kông-go tu z kông peh lih-fah ming-ʽô-go cü-kwu tʽing; hao seh-djü væn-pah nying-go cü-pô, s-teh ʽen shü-kæn-zông læ Jing-ming-go min-zin tu voh-ze. <sup>20</sup> Ing-we læ Gyi-go min-zin m-nying we-leh lih-fah-go ʽang-we hao sön tsing-dzih: lih-fah *tsih* we peh nying hyiao-teh ze.

<sup>9</sup> 介呢，還是咋個？阿拉<u>猶太</u>人有啥個好如別人嗎？一眼嘸告。阿拉已經批評<sup>\[1\]</sup><u>猶太</u>人等<u>希臘</u>人都是坐罪了個，<sup>10</sup> 像有寫的話：「正直人嘸得個，連一個都嘸得個。<sup>11</sup> 嘸得一個明白，嘸得一個來的尋神明。<sup>12</sup> 都是走岔路，大家變了無用個。做良善事幹是嘸得個，就是一個都嘸得個。」\[S. 14. 1–3.\] <sup>13</sup> 「其拉胡嚨是開間個墳墓，其拉舌頭單講哄騙，其拉嘴脣有蛇個毒氣囥的。」\[S. 140. 3.\] <sup>14</sup> 「其拉滿口是咒罵等惡毒。」\[S. 10. 7.\] <sup>15</sup> 「其拉腳會飛跑去打出人家血。<sup>16</sup> 其拉走個路只有困苦患難。<sup>17</sup> 太平個路一眼弗識得。」\[Y. 59. 7, 8.\] <sup>18</sup> 「其拉眼面前嘸得怕懼神明個心。」\[S. 36. 1.\] <sup>19</sup> 難間阿拉曉得律法所講個都是講撥律法名下個主顧聽，好塞住凡百人個嘴巴，使得咸世間上來神明個面前都服罪。<sup>20</sup> 因爲來其個面前嘸人爲了律法個行爲好算正直。律法只會撥人曉得罪。

<sup>\[1\] *ʽÔh* *wô*, kao-hyüing. 或話，教訓。（原註）</sup>

<sup>21</sup> NÆN-KÆN, feh yüong lih-fah, Jing-ming-go kong-yi z yi-kying piao-cʽih-læ-de; yia z lih-fah teng sin-cü-nying-go *shü* sô te-tsing-go: <sup>22</sup> ziu-z Jing-ming-go kong-yi, we-leh siang-sing Yiæ-su Kyi-toh ka læ, hao s-peh, hao kwe peh, væn-pah siang-sing-go cü-kwu: m-kao soh-go feng-pih: <sup>23</sup> ing-we *tu* yiu ze, *tu* feh neng-keo teh-djôh Jing-ming-go yüong-wô; <sup>24</sup> z kʽao-djôh Gyi eng-we, we-leh Kyi-toh Yiæ-su joh-*ze*, bah-bah sön tsing-dzih. <sup>25</sup> Gyi z Jing-ming sô shih-lih-go, hao we-leh siang-sing, dzæ-ü Gyi-go hyüih, tso w̆æn-we ze go tsi-veh: iao hyin-cʽih Gyi kong-yi læ, ziu-z Jing-ming kwʽun-shü nying ngæn-kʽæ-ngæn-pi feh kyʽi vah yi-zin væn-ko-go ze: <sup>26</sup> tao yin-dzæ z-shü hao hyin-cʽih Gyi kong-yi læ; s-teh Gyi-zi hao sön tsing-dzih, yia hao sön *væn-pah* siang-sing Yiæ-su cü-kwu z tsing-dzih.

<sup>21</sup> 難間，弗用律法，神明個公義是已經表出來了，也是律法等先知人個書所對證個。<sup>22</sup> 就是神明個公義，爲了相信<u>耶穌</u> <u>基督</u>介來，好賜撥，好歸撥，凡百相信個主顧，嘸告啥個分別。<sup>23</sup> 因爲都有罪，都弗能夠得着神明個榮華；<sup>24</sup> 是靠着其恩惠，爲了<u>基督</u> <u>耶穌</u>贖罪，白白算正直。<sup>25</sup> 其是神明所設立個，好爲了相信，在於其個血，做挽回罪個祭物。要顯出其公義來，就是神明寬恕人眼開眼閉弗去罰以前犯過個罪。<sup>26</sup> 到現在時世好顯出其公義來，使得其自好算正直，也好算凡百相信<u>耶穌</u>主顧是正直。

<sup>27</sup> Ka-ni, kwʽô-kʽeo læ ʽah-li? Z djü-diao-de. Yüong dza-go fông-fah *djü-diao-go*? wa-z ʽang-we-go *fông-fah*? Feh-z; z yüong siang-sing-go fông-fah. <sup>28</sup> Z-ka, kʽo-kyin ih-go nying sön tsing-dzih, z we-leh siang-sing, feh yüong lih-fah-go ʽang-we.

<sup>27</sup> 介呢，誇口來何裏？是除掉了。用咋個方法除掉個？還是行爲個方法？弗是，是用相信個方法。<sup>28</sup> 是介，可見一個人算正直，是爲了相信，弗用律法個行爲。

<sup>29</sup> Jing-ming næn-dao tæn-tsih Yiu-tʽa nying-go *Jing-ming*? feh yia z bih-koh-nying-go *Jing-ming* ma? Gyi yia z bih-koh-nying-go *Jing-ming*. <sup>30</sup> Ing-we Jing-ming tsih-yiu ih-we: ziu tsiu-keh-li go, Gyi z dzong siang-sing sön gyi tsing-dzih; feh ziu tsiu-keh-li go, yia z we-leh siang-sing *sön* *gyi* *tsing-dzih*.

<sup>29</sup> 神明難道單只<u>猶太</u>人個神明？弗也是別國人個神明嗎？其也是別國人個神明。<sup>30</sup> 因爲神明只有一位。受周割禮個，其是從相信算其正直；弗受周割禮個，也是爲了相信算其正直。

<sup>31</sup> Ka-ni, we-leh siang-sing ah-lah z fi-diao lih-fah ma? Tön-tön feh-z: fæn-cün z dzing-dziu lih-fah.

<sup>31</sup> 介呢，爲了相信阿拉是廢掉律法嗎？斷斷弗是，反轉是成就律法。

---

### Lm. IV.

KA-NI, ah-lah tsu-tsong Üô-pah-lah-hen tsiao nyüoh-sing z teh-djôh soh-si? ah-lah dza wô ni?

介呢，阿拉祖宗<u>亞伯拉罕</u>照肉身是得着啥西？阿拉咋話呢？

<sup>2</sup> Üô-pah-lah-hen ziah-z we-leh gyi ʽang-we sön tsing-dzih, z hao kwʽô-kʽeo: dæn-z læ Jing-ming-go min-zin m-kao *hao* *kwʽô-kʽeo*. <sup>3</sup> Sing-shü dza wô? “Üô-pah-lah-hen siang-sing Jing-ming, keh ziu sön z gyi-go kong-yi.” \[Ts. 15. 6.\] <sup>4</sup> Ziah-z tsôh-kong-go cü-kwu, gyi-go kong-din feh sön eng-we, z-go meng-veng: <sup>5</sup> ziah-z feh tsôh-kong-go, tsih-yiu siang-sing we sön feh gyin-sing cü-kwu tsing-dzih keh-we *Jing-ming*, gyi-go siang-sing “ziu sön z gyi kong-yi.” <sup>6</sup> Tsing-ziang Da-bih kông-tao Jing-ming feh kwun gyi ʽang-we sön gyi tsing-dzih, keh-go nying sô yiu-go foh-kyʽi, *gyi* *wô*, <sup>7</sup> “Yiu gyi ko-shih sô-diao-de, yiu gyi ze-nyih kæ-djü-de, keh-sing nying tao yiu foh-kyʽi. <sup>8</sup> Cü feh we sön gyi yiu ze go, keh-go nying tao yiu foh-kyʽi.” \[S. 32. 1, 2.\]

<sup>2</sup> <u>亞伯拉罕</u>若是爲了其行爲算正直，是好誇口。但是來神明個面前嘸告好誇口。<sup>3</sup> 聖書咋話？「<u>亞伯拉罕</u>相信神明，箇就算是其個公義。」\[Ts. 15. 6.\] <sup>4</sup> 若是作工個主顧，其個工鈿弗算恩惠，是個門份。<sup>5</sup> 若是弗作工個，只有相信會算弗虔心主顧正直箇位神明，其個相信「就算是其公義。」<sup>6</sup> 正像<u>大闢</u>講到神明弗管其行爲算其正直，箇個人所有個福氣，其話，<sup>7</sup> 「有其過失赦掉了，有其罪孽蓋住了，箇星人倒有福氣。<sup>8</sup> 主弗會算其有罪個，箇個人倒有福氣。」\[S. 32. 1, 2.\]

<sup>9</sup> Ka-ni, keh-go foh-kyʽi wa-z *tæn-tsih* yiu tsiu-keh-li go hao teh-djôh, wa-z m-tsiu-keh-li-go yia hao teh-djôh? ing-we ah-lah *dzæ-s* wô, “Z Üô-pah-lah-hen siang-sing-go sing sön gyi kong-yi.”

<sup>9</sup> 介呢，箇個福氣還是單只有周割禮個好得着，還是嘸周割禮個也好得着？因爲阿拉纔始話：「是<u>亞伯拉罕</u>相信個心算其公義。」

<sup>10</sup> Z dza-go sön-fah ni? wa-z yi-kying yiu tsiu-keh-li go, wa-z feh-zing yiu tsiu-keh-li go? Feh-z yiu tsiu-keh-li go, z feh-zing yiu tsiu-keh-li go z-ʽeo. <sup>11</sup> Wa-yiu gyi teh-djôh tsiu-keh-li-go kyi-ʽao, *hao* *tso* feh-zing ziu tsiu-keh-li zin-deo keh dzong siang-sing ka læ kong-yi-go ing-tsing: s-teh gyi hao tso væn-pah feh ziu tsiu-keh-li yiu siang-sing cü-kwu-go s-tsu, s-teh gyi-lah yia hao sön yiu kong-yi: <sup>12</sup> yi *hao* *tso* tsiu-keh-li-go s-tsu, we-leh keh-sing fi-dæn yiu tsiu-keh-li, yia z keng-leh ah-lah tsu-tsong Üô-pah-lah-hen feh-zing yiu tsiu-keh-li sô siang-sing-go kyiah-bu ka tseo-go.

<sup>10</sup> 是咋個算法呢？還是已經有周割禮個，還是弗曾有周割禮個？弗是有周割禮個，是弗曾有周割禮個時候。<sup>11</sup> 還有其得着周割禮個記號，好做弗曾受周割禮前頭箇從相信介來公義個印證。使得其好做凡百弗受周割禮有相信主顧個始祖，使得其拉也好算有公義。<sup>12</sup> 又好做周割禮個始祖，爲了箇星非但有周割禮，也是跟勒阿拉祖宗<u>亞伯拉罕</u>弗曾有周割禮所相信個腳步介走個。

<sup>13</sup> Ing-we *Jing-ming* ing-hyü Üô-pah-lah-hen teng gyi ʽeo-dæ hao tsih-djôh tʽin-ʽô tso tsʽæn-nyih, keh-go ing-hyü feh-z kʽao-djôh lih-fah, z kʽao-djôh siang-sing-go kong-yi. <sup>14</sup> Ziah-z joh-ü lih-fah cü-kwu hao tsih-djôh keh-go tsʽæn-nyih, siang-sing z lôh-kʽong-de, keh-go ing-hyü yia pin-leh m-yüong-dziang: <sup>15</sup> ing-we lih-fah *tsih* we long-cʽih ying-vah læ; ziah-z m-neh lih-fah, ziu m-kao soh-go ko-væn. <sup>16</sup> Sô-yi *keh-go* *tsʽæn-nyih* z dzong siang-sing ka læ, s-teh *gyi* hao sön eng-s; yi s-teh keh-go ing-hyü hao sön-su peh gyi long-tsong ʽeo-dæ; feh tæn-tsih peh keh-sing joh-ü lih-fah go *ʽeo-dæ*, yia hao peh keh-sing joh-ü Üô-pah-lah-hen siang-sing-go sing *ʽeo-dæ*. Gyi z ah-lah cong-nying-go s-tsu, <sup>17</sup> læ gyi sô siang-sing-go Jing-ming min-zin; ziang yiu sia-tih, wô, “Ngô z shih-lih ng tso hyü-to koh-veng-go s-tsu:” \[Ts. 17. 5.\] keh-we Jing-ming neng-keo s-teh si-nying we weh, yia neng-keo kông-tao m̆-teh-go ziang yiu-go ih-yiang. <sup>18</sup> Üô-pah-lah-hen m-siang-vông z-ʽeo z dzeng siang-vông-go sing siang-sing, s-teh gyi hao tso “hyü-to koh-veng-go s-tsu;” tsiao *Sing-shü* sô wô, “Ng-go ʽeo-dæ yia we ka *to*.” \[Ts. 15. 5.\] <sup>19</sup> Gyi siang-sing-go sing m̆-teh feh kyin-kwu; se-tsih kʽao-pah-shü, gyi-zi-go hyüih-kyʽi yi-kying kwʽu-sao-de, Sah-lah-go tʽæ-li yia kwʽu-sao-de, tu feh kyʽi kwun gyi: <sup>20</sup> Jing-ming-go ing-hyü gyi m̆-teh feh siang-sing, m̆-teh nyi-sing, gyi siang-sing-go sing kyin-kwu-de, kwe yüong-wô peh Jing-ming: <sup>21</sup> gyi yia toh-jih siang-sing, *Jing-ming* sô ing-hyü-go pih-ding neng-keo tso-dzing. <sup>22</sup> Keh-lah *gyi-go* *siang-sing* “sön z gyi-go kong-yi.”

<sup>13</sup> 因爲神明應許<u>亞伯拉罕</u>等其後代好接着天下做產業，箇個應許弗是靠着律法，是靠着相信個公義。<sup>14</sup> 若是屬於律法主顧好接着箇個產業，相信是落空了，箇個應許也變了嘸用場。<sup>15</sup> 因爲律法只會弄出刑罰來，若是嘸得律法，就嘸告啥個過犯。<sup>16</sup> 所以箇個產業是從相信介來，使得其好算恩賜，又使得箇個應許好算數撥其攏總後代，弗單只撥箇星屬於律法個後代，也好撥箇星屬於<u>亞伯拉罕</u>相信個心後代。其是阿拉衆人個始祖，<sup>17</sup> 來其所相信個神明面前，像有寫的，話：「我是設立爾做許多國份個始祖。」\[Ts. 17. 5.\] 箇位神明能夠使得死人會活，也能夠講到嘸得個像有個一樣。<sup>18</sup> <u>亞伯拉罕</u>嘸想望時候是存想望個心相信，使得其好做「許多國份個始祖」照聖書所話，「爾個後代也會介多。」\[Ts. 15. 5.\] <sup>19</sup> 其相信個心嘸得弗堅固，雖即靠百歲，其自個血氣已經枯燥了，<u>撒拉</u>個胎裏也枯燥了，都弗去管其。<sup>20</sup> 神明個應許其嘸得弗相信，嘸得疑心，其相信個心堅固了，歸榮華撥神明。<sup>21</sup> 其也篤實相信，神明所應許個必定能夠做成。<sup>22</sup> 箇拉其個相信「算自其個公義。」

<sup>23</sup> Keh-kyü “sön gyi-go *kong-yi*” shih-wô, feh tæn-tsih we-leh Üô-pah-lah-hen, <sup>24</sup> yia z we-leh ah-lah sia-tih; ah-lah siang-sing keh-we peh ah-lah Cü Yiæ-su dzong si-nying li-hyiang weh-cün-læ go *Jing-ming* cü-kwu, *keh-go* *siang-sing* yia we sön z ah-lah-go *kong-yi*. <sup>25</sup> Yiæ-su be song-diao z we-leh ah-lah-go ze-kyʽin; *Jing-ming* peh Gyi weh-cün-læ yia z we-leh hao sön ah-lah tsing-dzih.

<sup>23</sup> 箇句「算其個公義」說話，弗單只爲了<u>亞伯拉罕</u>，<sup>24</sup> 也是爲了阿拉寫的。阿拉相信箇位撥阿拉主<u>耶穌</u>從死人裏向活轉來個神明主顧，箇個相信也會算是阿拉個公義。<sup>25</sup> <u>耶穌</u>被送掉是爲了阿拉個罪愆，神明撥其活轉來也是爲了好算阿拉正直。

---

### Lm. V.

KA-NI, ah-lah kyi-jün dzong siang-sing ka sön tsing-dzih, kʽao-djôh ah-lah Cü Yiæ-su Kyi-toh z teng Jing-ming siang-ʽo-de: <sup>2</sup> kʽao-djôh Gyi, ah-lah we-leh siang-sing yi-kying tseo-tsing ah-lah yin-dzæ sô lih-tong keh eng-we-go di-we; ping-tsʽia we-leh siang-vông Jing-ming-go yüong-wô ah-lah z kao-hying. <sup>3</sup> Feh tæn-tsih ka, we-leh wæn-næn z-ken yia z kao-hying: ing-we hyiao-teh wæn-næn we sang-cʽih jing-næ, <sup>4</sup> jing-næ *we* *sang-cʽih* jih-lin, jih-lin *we* *sang-cʽih* siang-vông <sup>5</sup> keh-go siang-vông yia ve peh ah-lah wông-kʽong, ing-we sô s-peh ah-lah go Sing-Ling z yi-kying pô Jing-ming-go æ-sih-sing kyiao læ ah-lah sing li-hyiang.

介呢，阿拉既然從相信介算正直，靠着阿拉主<u>耶穌</u> <u>基督</u>是等神明相和了。<sup>2</sup> 靠着其，阿拉爲了相信已經走進阿拉現在所立東箇恩惠個地位，並且爲了想望神明個榮華阿拉是高興。<sup>3</sup> 弗單只介，爲了患難事幹也是高興。因爲曉得患難會生出忍耐，<sup>4</sup> 忍耐會生出習練，習練會生出想望。<sup>5</sup> 箇個想望也𣍐撥阿拉惶恐，因爲所賜撥阿拉個聖靈是已經把神明個愛惜心澆來阿拉心裏向。

<sup>6</sup> Ah-lah wa m-lih-liang z-ʽeo, tao-leh *ding-kwe-go* nyih-ts, Kyi-toh dæ *ah-lah* feh gyin-sing cü-kwu si-de. <sup>7</sup> Dæ-teng tsing-dzih nying si, z næn-teh yiu-go; ziah-z eng-nying, ʽôh-tsia yiu nying ken dæ gyi si: <sup>8</sup> næn-kæn ah-lah wa z-go ze-nying, yiu Kyi-toh kʽeng dæ ah-lah si, keh z Jing-ming ming-ming te-tsing Gyi æ-sih ah-lah go sing. <sup>9</sup> ʽO-hwông næn-kæn kʽao-djôh Gyi hyüih yi-kying sön tsing-dzih-go, Gyi kyʽi feh we yü-kô kyiu ah-lah tʽeh-diao *tsiang-læ-go* ô-wông ma? <sup>10</sup> Ah-lah wa z dziu-dih go z-ʽeo, kyi-jün kʽao-djôh Gyi Ng-ts-go si z teng Jing-ming siang-ʽo-de; ʽo-hwông yi-kying ʽo-long-de, kʽao-djôh Gyi weh feh we yü-kô teh-djôh kyiu ma? <sup>11</sup> Wa feh tæn-tsih ka, ping-tsʽia kʽao-djôh ah-lah Cü Yiæ-su Kyi-toh dzæ-ü Jing-ming kao-hying: kʽao-djôh Gyi, ah-lah næn-kæn teh-djôh keh ʽo-long-go fông-fah.

<sup>6</sup> 阿拉還嘸力量時候，到了定規個日子，<u>基督</u>代阿拉弗虔心主顧死了。<sup>7</sup> 待等正直人死，是難得有個。若是恩人，或者有人敢代其死。<sup>8</sup> 難間阿拉還是個罪人，有<u>基督</u>肯代阿拉死，箇是神明明明對證其愛惜阿拉個心。<sup>9</sup> 何況難間靠着其血已經算正直個，其豈弗會愈加救阿拉脫掉將來個𢛟惶嗎？<sup>10</sup> 阿拉還是仇敵個時候，既然靠着其兒子個死是等神明相和了；何況已經和攏了，靠着其活弗會愈加得着救嗎？<sup>11</sup> 還弗單只介，並且靠着阿拉主<u>耶穌</u> <u>基督</u>在於神明高興。靠着其，阿拉難間得着箇和攏個方法。

<sup>12</sup> SÔ-YI tsing-ziang dzong ih-go nying yiu ze tseo-tsing shü-kæn-zông, yi we-leh ze *yiu* si; s-teh si we ling-djôh long-tsong nying, <sup>\[1\]</sup>ing-we long-tsong tu yiu ze. <sup>13</sup> M-neh lih-fah ts-zin ze yi-kying læ shü-kæn-zông læ-tong-de; tsih-z m-neh lih-fah, ze z feh sön tao nying-go ming-ʽô. <sup>14</sup> Dæn-z dzong Üô-tông ih-dzih tao Mo-si, ziu-z keh-sing m-neh tsiao Üô-tông væn-fah-go yiang-shih ka væn-ze cü-kwu, yiu si tso wông kwun-djü gyi-lah: Üô-tông z ʽeo-læ Cü-kwu-go ing-tsing.

<sup>12</sup> 所以正像從一個人有罪走進世間上，又爲了罪有死，使得死會臨着攏總人，因爲<sup>\[1\]</sup>攏總都有罪。<sup>13</sup> 嘸得律法之前罪已經來世間上來東了，只是嘸得律法，罪是弗算到人個名下。<sup>14</sup> 但是從<u>亞當</u>一直到<u>摩西</u>，就是箇星嘸得照<u>亞當</u>犯法個樣式介犯罪主顧，有死做王管住其拉。<u>亞當</u>是後來主顧個印證。

<sup>\[1\] *Yiu-teh* *fæn*, dzæ-ü gyi. 有得翻，在於其。（原註）</sup>

<sup>15</sup> Dæn-z keh-go ko-væn feh ziang keh-go eng-s: ziah we-leh ih-go nying-go ko-væn yiu hyü-to nying si; Jing-ming-go eng-we teng keh-go sông-s, we-leh Yiæ-su Kyi-toh ih-go Nying-go eng-we, kyʽi feh-z yü-kô meo-zing ling-djôh hyü-to nying ma? <sup>16</sup> Dzong ih-go nying væn-ze sô cʽih-læ-go, yia feh ziang keh-go sông-s: ing-we keh-go pʽun-tön z dzong ih-go *ko-væn* s-teh *nying* ding-ze; keh-go eng-s z dzong hyü-to ko-væn s-teh *nying* sön tsing-dzih. <sup>17</sup> Tsæ-wô, ziah-z ih-go nying-go ko-væn s-teh si dzong keh ih-go nying ka tso wông; ʽo-hwông keh-sing teh-djôh kah-nga do-go eng-we teng kong-yi-go eng-sông cü-kwu, kʽao-djôh Yiæ-su Kyi-toh ih-go Nying, dzæ-ü weh-ming feh we yü-kô tso wông ma?

<sup>15</sup> 但是箇個過犯弗像箇個恩賜。若爲了一個人個過犯有許多人死，神明個恩惠等箇個賞賜，爲了<u>耶穌</u> <u>基督</u>一個人個恩惠，豈弗是愈加茂盛臨着許多人嗎？<sup>16</sup> 從一個人犯罪所出來個，也弗像箇個賞賜。因爲箇個判斷是從一個過犯使得人定罪；箇個恩賜是從許多過犯使得人算正直。<sup>17</sup> 再話，若是一個人個過犯使得死從箇一個人介做王，何況箇星得着格外大個恩惠等公義個恩賞主顧，靠着<u>耶穌</u> <u>基督</u>一個人，在於活命弗會愈加做王嗎？

<sup>38</sup> Ka kʽen-kyʽi-læ, tsing-ziang ih-go ko-væn we s-teh long-tsong nying ding-ze; z-ka ih-go kong-yi yia we s-teh long-tsong nying hao sön yiu kong-yi, teh-djôh weh-ming. <sup>19</sup> Tsing-ziang we-leh ih-go nying we-be *lih-fah*, hyü-to nying z tso ze-nying; z-ka we-leh ih-go Nying i-jing *lih-fah*, hyü-to nying yia we tso tsing-dzih nying.

<sup>18</sup> 介看起來，正像一個過犯會使得攏總人定罪；是介一個公義也會使得攏總人好算有公義，得着活命。<sup>19</sup> 正像爲了一個人違背律法，許多人是做罪人；是介爲了一個人依順律法，許多人也會做正直人。

<sup>20</sup> Lih-fah tsôh-cʽih-læ, s-teh ko-væn to-kyʽi-læ. Dæn-z ze to-go u-sen, eng-we yia kah-nga to-kyʽi-læ-de: <sup>21</sup> z-ka, tsing-ziang ze tso wông s-teh *nying* si; eng-we kʽao-djôh ah-lah Cü Yiæ-su Kyi-toh, we-leh kong-yi, yia z tso wông s-teh *nying* teh-djôh üong-yün weh-ming.

<sup>20</sup> 律法作出來，使得過犯多起來。但是罪多個烏碎，恩惠也格外多起來了。<sup>21</sup> 是介，正像罪做王使得人死，恩惠靠着阿拉主<u>耶穌</u> <u>基督</u>，爲了公義，也是做王使得人得着永遠活命。

---

### Lm. VI.

KA-NI ah-lah dza wô? Hao dzing-gyiu væn-ze, s-teh eng-we we to-kyʽi-læ ma?

介呢阿拉咋話？好仍舊犯罪，使得恩惠會多起來嗎？

<sup>2</sup> Tön-tön feh-kʽo. Ah-lah kyi-jün ü ze si-de, læ ze-nyih li-hyiang dza neng-keo dzing-gyiu weh-tong ni? <sup>3</sup> Ng-lah kyʽi feh hyiao-teh, væn-pah ziu Kyi-toh Yiæ-su-go si-li, z ziu Gyi si-go si-li? <sup>4</sup> Ka-ni, ah-lah ziu keh si-go si-li z teng Gyi dô-kô tsông-hao; hao s-teh ah-lah we djong-sin weh-tong tso-nying, tsing-ziang Kyi-toh kʽao-djôh *Tʽin*-Vu-go yüong-wô dzong si-nying li-hyiang weh-cün-læ ka. <sup>5</sup> Ah-lah ziah-z læ Gyi si-go yiang-shih *teng* *Gyi* dô-kô ʽeh-long, læ Gyi weh-cün-læ-go *yiang-shih* yia we *dô-kô* *ʽeh-long*. <sup>6</sup> Ing-we hyiao-teh ah-lah-go gyiu-nying z *teng* *Gyi* dô-kô ting-sah læ jih-z-kô-zông, iao djü-mih keh ze-ôh-go kyi-sing, s-teh ah-lah feh we tsæ tso ze-go nu-boh. <sup>7</sup> Ing-we si-go cü-kwu z <sup>\[1\]</sup>dzong ze li-hyiang tʽeh-cʽih-de.

<sup>2</sup> 斷斷弗可。阿拉既然於罪死了，來罪孽裏向咋能夠仍舊活東呢？<sup>3</sup> 爾拉豈弗曉得，凡百受<u>基督</u> <u>耶穌</u>個洗禮，是受其死個洗禮？<sup>4</sup> 介呢，阿拉受箇死個洗禮是等其大家葬好，好使得阿拉會重先活東做人，正像<u>基督</u>靠着天父個榮華從死人裏向活轉來介。<sup>5</sup> 阿拉若是來其死個樣式等其大家合攏，來其活轉來個樣式也會大家合攏。<sup>6</sup> 因爲曉得阿拉個舊人是等其大家釘煞來十字架上，要除滅箇罪惡個肌身，使得阿拉弗會再做罪個奴僕。<sup>7</sup> 因爲死個主顧是從罪裏向脫出了<sup>\[1\]</sup>。

<sup>\[1\] *Peng-veng*, tʽeh-cʽih ze sön tsing-dzih. 本文，脫出罪算正直。（原註）</sup>

<sup>9</sup> Næn-kæn ziah-z teng Kyi-toh dô-kô si, ah-lah siang-sing yia we teng Gyi dô-kô weh: <sup>9</sup> ing-we ah-lah hyiao-teh Kyi-toh dzong si-nying li-hyiang weh-cün-læ, feh we tsæ si, si z feh we tsæ kwun-djü Gyi. <sup>10</sup> Gyi si, z ü ze si, tsih-yiu ih-tsao: Gyi weh, z ü Jing-ming *üong-yün* weh-tong. <sup>11</sup> Z-ka-go, ng-lah kæ zi sön zi ü ze z si-nying; dzæ-ü ah-lah Cü Kyi-toh Yiæ-su *kæ* *zi* *sön* *zi* ü Jing-ming z weh-nying.

<sup>8</sup> 難間若是等<u>基督</u>大家死，阿拉相信也會等其大家活。<sup>9</sup> 因爲阿拉曉得<u>基督</u>從死人裏向活轉來，弗會再死，死是弗會再管住其。<sup>10</sup> 其死，是於罪死，只有一遭。其活，是於神明永遠活東。<sup>11</sup> 是介個，爾拉該自算自於罪是死人，在於阿拉主<u>基督</u> <u>耶穌</u>該自算自於神明是活人。

<sup>12</sup> Keh-lah læ ng-lah we si go kyi-sing li-hyiang m-nao peh ze tso wông, kyʽi i-jing gyi, tso-dzing kyi-sing-go s-yüôh; <sup>13</sup> yia m-nao pô ng-lah-go pah-tʽi tông fi-li-go <sup>\[1\]</sup>kô-sang kwe peh ze: tsong iao pô zi, ziang si-nying li-hyiang weh-cün-læ-go, kwe peh Jing-ming; ping-tsʽia *pô* zi-go pah-tʽi tông tsing-dzih-go kô-sang, voh-z Jing-ming. <sup>14</sup> Ze feh we kwun-djü ng-lah; ing-we ng-lah feh-z joh-ü lih-fah-go ming-ʽô, z joh-ü eng-we-go ming-ʽô.

<sup>12</sup> 箇拉來爾拉會死個肌身裏向嘸得好撥罪做王，去依順其，做成肌身個私慾，<sup>13</sup> 也嘸得好把爾拉個百體當非禮個家生<sup>\[1\]</sup>歸撥罪。總要把自——像死人裏向活轉來個——歸撥神明。並且把自個百體當正直個家生，服侍神明。<sup>14</sup> 罪弗會管住爾拉，因爲爾拉弗是屬於律法個名下，是屬於恩惠個名下。

<sup>\[1\] *ʽÔh* *wô*, kyüing-kyʽi. 或話，君器。（原註）</sup>

<sup>15</sup> Ka-ni, kyi-jün feh joh-ü lih-fah-go ming-ʽô, z joh-ü eng-we-go ming-ʽô, ah-lah hao kyʽi væn-ze feh?

<sup>15</sup> 介呢，既然弗屬於律法個名下，是屬於恩惠個名下，阿拉好去犯罪弗？

Tön-tön feh-kʽo. <sup>16</sup> Kyʽi feh hyiao-teh, ng-lah pô zi kwe peh jü tso nu-boh kyʽi i-jing gyi, ng-lah z sô i-jing cü-kwu-go nu-boh; ʽôh-tsia *tso* ze-go *nu-boh* kwe-ü si, ʽôh-tsia *tso* i-jing-go *nu-boh* kwe-ü kong-yi? <sup>17</sup> To-zia Jing-ming, ng-lah *zin-deo* se-tsih tso ze-go nu-boh, *næn-kæn* z dzong sing-li <sup>\[1\]</sup>i-jing sô djün-ziu ng-lah keh dao-li-go kwe-mo: <sup>18</sup> kyi-jün dzong ze-go siu-ʽô sih-fông-de, ziu tso kong-yi-go nu-boh. <sup>19</sup> Ngô, we-leh ng-lah nyüoh-sing-go no-ziah, tsiao shü-dzing ka kông: tsing-ziang *zin-deo* ng-lah z pô zi-go pah-tʽi kwe peh w̆e-u teng fi-li tso nu-boh, kyʽi tso fi-li-go z-ken; yin-dzæ yia kæ pô zi-go pah-tʽi kwe peh kong-yi tso nu-boh, kyʽi tso sing-jün-go z-ken. <sup>20</sup> Ing-we ng-lah tso ze-go nu-boh z-ʽeo, z <sup>\[2\]</sup>feh tso kong-yi-go nu-boh. <sup>21</sup> Ng-lah ka z-ʽeo læ-kæn tso yin-dzæ sô wông-kʽong-go z-ken, yiu soh-go dao-dzing ni? keh-sing z-ken-go kwe-keng z si. <sup>22</sup> Dæn-z næn-kæn ng-lah kyi-jün z dzong ze-go siu-ʽô sih-fông, tso Jing-ming-go nu-boh; sing-jün-go z-ken z ng-lah-go dao-dzing, gyi-go kwe-keng z üong-yün weh-ming. <sup>23</sup> Ing-we ze-go kong-din z si; Jing-ming-go eng-s, dzæ-ü ah-lah Cü Kyi-toh Yiæ-su, z üong-yün weh-ming.

斷斷弗可。<sup>16</sup> 豈弗曉得，爾拉把自歸撥誰做奴僕去依順其，爾拉是所依順主顧個奴僕。或者做罪個奴僕歸於死，或者做依順個奴僕歸於公義？<sup>17</sup> 多謝神明，爾拉前頭雖即做罪個奴僕，難間是從心裏依順所傳授爾拉箇道理個規模<sup>\[1\]</sup>。<sup>18</sup> 既然從罪個手下釋放了，就做公義個奴僕。<sup>19</sup> 我，爲了爾拉肉身個懦弱，照世情介講。正像前頭爾拉是把自個百體歸撥穢污等非禮做奴僕，去做非禮個事幹；現在也該把自個百體歸撥公義做奴僕，去做聖善個事幹。<sup>20</sup> 因爲爾拉做罪個奴僕時候，是弗做公義個奴僕<sup>\[2\]</sup>。<sup>21</sup> 爾拉介時候來間做現在所惶恐個事幹，有啥個陶成呢？箇星事幹個歸根是死。<sup>22</sup> 但是難間爾拉既然是從罪個手下釋放，做神明個奴僕，聖善個事幹是爾拉個陶成，其個歸根是永遠活命。<sup>23</sup> 因爲罪個工鈿是死，神明個恩賜，在於阿拉主<u>基督</u> <u>耶穌</u>，是永遠活命。

<sup>\[1\] *Tsiao* *Peng-veng*, *dao-li* *z* *tông* *su-ts*, *i-jing* *dao-li* *cü-kwu* *ziang* *yiang-ko-liao-go* *dong-shü* *tao* *læ* *su-ts* *li-hyiang* *cü-cʽih-go* *ka*. 照本文，道理是當塑子，依順道理主顧像煬過了個銅水倒來塑子裏向鑄出個介。（原註）</sup>

<sup>\[2\] *ʽÔh* *wô*, ih-ngæn m-neh kong-yi. 或話，一眼嘸得公義。（原註）</sup>

---

### Lm. VII.

Hyüong-di, (ngô z teng hyiao-teh lih-fah go cü-kwu kông-go,) ng-lah kyʽi feh hyiao-teh ih-go nying wa weh-tong z-ʽeo z voh lih-fah kæ-kwun? <sup>2</sup> Tsiao lih-fah, nen-nyüing wa weh-tong, lao-nyüing z teng gyi kyih-long-liao-go; nen-nyüing ziah si-de, gyi ziu tʽeh-cʽih nen-nyüing-go lih-fah. <sup>3</sup> Ka-ni, nen-nyüing wa weh-tong, ziah kô peh bih-nying, ziu iao sön kæn-vu; nen-nyüing ziah si-de, gyi z tʽeh-cʽih keh-go lih-fah, ziu-z kô peh bih-nying, yia feh sön kæn-vu. <sup>4</sup> Sô-yi, ngô hyüong-di, Kyi-toh-go kyi-sing z s-teh ng-lah ü lih-fah si; hao kô peh bih-nying, ziu-z keh-we dzong si-nying li-hyiang weh-cün-læ-go Cü-kwu, s-teh ah-lah hao kyih ko-ts kwe *yüong-wô* peh Jing-ming. <sup>5</sup> Ah-lah wa læ nyüoh-sing-li z-ʽeo, keh-sing kʽao-djôh lih-fah ka *fah-cʽih-læ* ze-ôh-go s-yüôh z ʽang-dong læ ah-lah pah-tʽi li-hyiang, kyʽi kyih ko-ts kwe-ü si. <sup>6</sup> Dæn-z yin-dzæ <sup>\[1\]</sup>ah-lah kyi-jün z si-de, yi-zin sô voh-go lih-fah z tʽeh-cʽih-de: z-ka, ah-lah feh yüong veng-z-go gyiu fah-ts, z yüong ling-kyʽi-go sing *fah-ts* voh-z *Jing-ming*.

兄弟，（我是等曉得律法個主顧講個，）爾拉豈弗曉得一個人還活東時候是服律法該管？<sup>2</sup> 照律法，男𡢿還活東，老𡢿是等其結攏了個；男𡢿若死了，其就脫出男𡢿個律法。<sup>3</sup> 介呢，男𡢿還活東，若嫁撥別人，就要算姦婦；男𡢿若死了，其是脫出箇個律法，就是嫁撥別人，也弗算姦婦。<sup>4</sup> 所以，我兄弟，<u>基督</u>個肌身是使得爾拉於律法死，好嫁撥別人，就是箇位從死人裏向活轉來個主顧，使得阿拉好結果子歸榮華撥神明。<sup>5</sup> 阿拉還來肉身裏時候，箇星靠着律法介發出來罪惡個私慾是行動來阿拉百體裏向，去結果子歸於死。<sup>6</sup> 但是現在阿拉既然是死了<sup>\[1\]</sup>，以前所服個律法是脫出了。是介，阿拉弗用文字個舊法子，是用靈氣個新法子服侍神明。

<sup>\[1\] *Yiu-teh* *wô*, ah-lah z tʽeh-cʽih lih-fah, feh voh gyi kæ-kwun; ing-we, kông-tao sô kwun-djü ah-lah, z yi-kying si-de. 有得話，阿拉是脫出律法，弗服該管；因爲——講到所管住阿拉——是已經死了。（原註）</sup>

<sup>7</sup> KA-NI, ah-lah dza wô? Lih-fah z-go ze-ôh ma?

<sup>7</sup> 介呢，阿拉咋話？律法是個罪惡嗎？

Tön-tön feh-z. Dæn-z m̆-teh lih-fah, ngô z feh hyiao-teh ze: ziah lih-fah feh wô, “Feh-kʽo sang tʽen-sing,” \[C. 2O. 17.\] ngô z feh hyiao-teh tʽen-sing. <sup>8</sup> Tsih-z ze tsʽing-tsʽ-kyi-we pô keh-diao lih-fah læ ngô sing-li sang-cʽih pah-yiang tʽen-sing læ: ing-we m-neh lih-fah, ze z si-go. <sup>9</sup> Zin-deo, m-neh lih-fah, ngô z weh-go; keh-diao lih-fah ih læ, ze weh-de, ngô ziu si-de: <sup>10</sup> wa-yiu iao s-teh nying weh go keh-diao lih-fah, ngô ziu teh-cü z long-cʽih si læ. <sup>11</sup> Ing-we ze tsʽing-tsʽ-kyi-we pô keh-diao lih-fah læ mi-ʽôh ngô, yi pô gyi long-sah ngô. <sup>12</sup> Z-ka, lih-fah z sing-jün; keh ih-diao yia z sing-jün, yi kong-dao, yi hao.

斷斷弗是。但是嘸得律法，我是弗曉得罪。若律法弗話，「弗可生貪心。」我是弗曉得貪心。<sup>8</sup> 只是罪趁此機會把箇條律法來我心裏生出百樣貪心來。因爲嘸得律法，罪是死個。<sup>9</sup> 前頭，嘸得律法，我是活個。箇條律法一來，罪活了，我就死了。<sup>10</sup> 還有要使得人活個箇條律法，我就得知是弄出死來。<sup>11</sup> 因爲罪趁此機會把箇條律法來迷惑我，又把其弄煞我。<sup>12</sup> 是介，律法是聖善。箇一條也是聖善，又公道，又好。

<sup>13</sup> Ka-ni, kyi-jün z hao-go, soh yiu s-teh ngô si ma? Bing m-neh: z ze *peh* *ngô* *si*; s-teh *ze*, pô keh hao-hao *lih-fah* long ngô si, we ming-ming hyin-cʽih-læ z-go ze; *yi* s-teh ze we-leh keh-diao lih-fah we ôh tao gyih-deo. <sup>14</sup> Ah-lah hyiao-teh lih-fah z ling-leh-kying-go: ngô z joh-ü nyüoh-sing, yi-kying ma peh ze tso nu-boh. <sup>15</sup> Ing-we ngô tso-go z-ken ngô z feh <sup>\[1\]</sup>hyiao-teh; ngô sô iao tso go, ngô feh kyʽi tso; ngô sô kʽeh-tsʽeng-go, fæn-cün kyʽi tso. <sup>16</sup> Ngô sô feh iao *tso* go z-ken ziah-z kyʽi tso, keh z ngô te-tsing lih-fah z hao-go. <sup>17</sup> Ka kʽen-kyʽi-læ, keh-sing z-ken feh-z ngô læ-tih tso, z deng læ ngô li-hyiang keh-go ze *læ-tih* *tso*.

<sup>13</sup> 介呢，既然是好個，啥有使得我死嗎？並嘸得。是罪撥我死，使得罪，把箇好好律法弄我死，會明明顯出來是個罪，又使得罪爲了箇條律法會惡到極頭。<sup>14</sup> 阿拉曉得律法是靈勒緊個。我是屬於肉身，已經賣撥罪做奴僕。<sup>15</sup> 因爲我做個事幹我是弗曉得<sup>\[1\]</sup>。我所要做個，我弗去做；我所刻忖個，反轉去做。<sup>16</sup> 我所弗要做個事幹若是去做，箇是我對證律法是好個。<sup>17</sup> 介看起來，箇星事幹弗是我來的做，是庉來我裏向箇個罪來的做。

<sup>\[1\] *ʽÔh* *wô*, cong-i; *kʽen* S. 1. 6. 或話，中意；看 S. 1. 6.（原註）</sup>

<sup>18</sup> Ngô hyiao-teh læ ngô li-hyiang, ziu-z læ ngô nyüoh-sing li-hyiang, m-kao soh-go hao deng-tih: iao *tso* *hao* go sing ngô z yiu-go; tsih-z dza tso-cʽih keh-go hao læ, ngô tang-sön-feh-cʽih. <sup>19</sup> Ngô sô iao *tso* go hao z-ken, ngô feh kyʽi tso; ngô sô feh iao tso go w̆a z-ken, ngô fæn-cün kyʽi tso. <sup>20</sup> Ngô sô feh iao *tso* go z-ken ziah-z læ-tih tso, keh feh-z ngô-zi læ-tih tso, z deng læ ngô li-hyiang keh-go ze *læ-tih* *tso*.

<sup>18</sup> 我曉得來我裏向，就是來我肉身裏向，嘸告啥個好庉的。要做好個心我是有個。只是咋做出箇個好來，我打算弗出。<sup>19</sup> 我所要做個好事幹，我弗去做；我所弗要做個壞事幹，我反轉去做。<sup>20</sup> 我所弗要做個事幹若是來的做，箇弗是我自來的做，是庉來我裏向箇個罪來的做。

<sup>21</sup> Ka-ni, ngô teh-cü yiu ih-go lih-fah læ-tih; ziu-z, ng iao tso hao z-ʽeo, w̆a ziu teng ngô dô-kô læ-tong. Tsiao *ngô* li-deo-go ling-sing, ngô z cong-i Jing-ming-go lih-fah: <sup>23</sup> tsih-z kʽen-kyin læ ngô pah-tʽi li-hyiang yiu bih-go lih-fah, teng ngô ling-sing-go lih-fah dô-kô tsang-teo, ngang-kʽô ngô i-dzong pah-tʽi li-hyiang keh ze-go lih-fah.

<sup>21</sup> 介呢，我得知有一個律法來的。就是，爾要做好時候，壞就等我大家來東。照我裏頭個靈性，我是中意神明個律法。<sup>23</sup> 只是看見來我百體裏向有別個律法，等我靈性個律法大家爭鬥，硬抲我依從百體裏向箇罪個律法。

<sup>24</sup> Ngô tso-nying dza kwʽu! jü neng-keo kyiu ngô tʽeh-diao keh <sup>\[1\]</sup>s-teh *ngô* si go kyi-sing? <sup>25</sup> Ngô ken-zia Jing-ming, kʽao-djôh ah-lah Cü Yiæ-su Kyi-toh *hao* *tʽeh-diao*.

<sup>24</sup> 我做人咋苦！誰能夠救我脫掉箇使得我死個肌身<sup>\[1\]</sup>？<sup>25</sup> 我感謝神明，靠着阿拉主<u>耶穌</u> <u>基督</u>好脫掉。

<sup>\[1\] *ʽÔh* *wô*, iao si go kyi-sing. 或話，要死個肌身。（原註）</sup>

Ka kʽen-kyʽi-læ, ngô-zi, kông-tao ling-sing, z voh Jing-ming-go lih-fah; kông-tao nyüoh-sing, *z* *voh* ze-go lih-fah.

介看起來，我自，講到靈性，是服神明個律法；講到肉身，是服罪個律法。

---

### Lm. VIII.

SÔ-YI næn-kæn keh-sing dzæ-ü Kyi-toh Yiæ-su feh tsiao nyüoh-sing, z tsiao *Sing*-Ling ka tso-go cü-kwu, tu z ʽao-vu ding-ze go. <sup>2</sup> Ing-we keh weh-ming-go Ling, Gyi-go lih-fah dzæ-ü Kyi-toh Yiæ-su z yi-kying sih-fông ngô hao tʽeh-cʽih keh ze-ôh teng si-go lih-fah. <sup>3</sup> Lih-fah sô feh neng-keo tso, (ing-we nyüoh-sing s-teh lih-fah m-lih-liang,) Jing-ming *yi-kying* *tso-ko-de*; Gyi tsʽa Gyi-zi-go Ng-ts dzing-leh yiu-ze-go nyüoh-sing-go siang-mao, yi tso joh-ze-go *tsi-veh*, *z-ka* læ nyüoh-sing li-hyiang pʽun-tön ze: <sup>4</sup> s-teh lih-fah-go kong-yi hao tso-dzing læ ah-lah, feh tsiao nyüoh-sing, z tsiao *Sing*-Ling ka tso cü-kwu-go li-hyiang.

所以難間箇星在於<u>基督</u> <u>耶穌</u>弗照肉身，是照聖靈介做個主顧，都是毫無定罪個。<sup>2</sup> 因爲箇活命個靈，其個律法在於<u>基督</u> <u>耶穌</u>是已經釋放我好脫出箇罪惡等死個律法。<sup>3</sup> 律法所弗能夠做，（因爲肉身使得律法嘸力量，）神明已經做過了。其差其自個兒子成了有罪個肉身個相貌，又做贖罪個祭物，是介來肉身裏向判斷罪。<sup>4</sup> 使得律法個公義好做成來阿拉，弗照肉身，是照聖靈介做主顧個裏向。

<sup>5</sup> Keh-sing joh-ü nyüoh-sing go z liu-sing nyüoh-sing-go z-ken; keh-sing joh-ü *Sing*-Ling go *z* *liu-sing* *Sing*-Ling-go z-ken. <sup>6</sup> Liu-sing nyüoh-sing go sing z si; liu-sing *Sing*-Ling go sing z weh-ming teng en-tæn. <sup>7</sup> Ing-we liu-sing nyüoh-sing go sing z ün-ʽeng Jing-ming; z feh voh Jing-ming-go lih-fah, ping-tsʽia feh neng-keo *voh* *gyi*: <sup>8</sup> keh-sing dzæ-ü nyüoh-sing go cü-kwu yia feh neng-keo peh Jing-ming hwun-hyi.

<sup>5</sup> 箇星屬於肉身個是留心肉身個事幹，箇星屬於聖靈個是留心聖靈個事幹。<sup>6</sup> 留心肉身個心是死，留心聖靈個心是活命等安耽。<sup>7</sup> 因爲留心肉身個心是怨恨神明，是弗服神明個律法，並且弗能夠服其。<sup>8</sup> 箇星在於肉身個主顧也弗能夠撥神明歡喜。

<sup>9</sup> Dæn-z ng-lah feh-z dzæ-ü nyüoh-sing, z dzæ-ü *Sing*-Ling, jü-ko Jing-ming-go Ling z deng læ ng-lah li-hyiang. Ziah m̆-teh Kyi-toh-go Ling, ziu feh-z Kyi-toh-go nying. <sup>10</sup> Kyi-toh ziah-z læ ng-lah li-hyiang, kyi-sing we-leh ze z si-go, ling-sing we-leh kong-yi z-go weh-ming. <sup>11</sup> S-teh Yiæ-su dzong si-nying li-hyiang weh-cün-læ go *Jing-ming*, Gyi-go Ling ziah deng læ ng-lah li-hyiang, s-teh Kyi-toh dzong si-nying li-hyiang weh-cün-læ keh-we *Jing-ming* <sup>\[1\]</sup>we yüong ng-lah li-hyiang deng-tih Gyi-zi-go Ling s-teh ng-lah iao si go kyi-sing yia we weh.

<sup>9</sup> 但是爾拉弗是在於肉身，是在於聖靈，如果神明個靈是庉來爾拉裏向。若嘸得<u>基督</u>個靈，就弗是<u>基督</u>個人。<sup>10</sup> <u>基督</u>若是來爾拉裏向，肌身爲了罪是死個，靈性爲了公義是個活命。<sup>11</sup> 使得<u>耶穌</u>從死人裏向活轉來個神明，其個靈若庉來爾拉裏向，使得<u>基督</u>從死人裏向活轉來箇位神明會用爾拉裏向庉的其自個靈使得爾拉要死個肌身也會活<sup>\[1\]</sup>。

<sup>\[1\] *ʽÔh* *wô*, we-leh ng-lah li-hyiang deng-tih Gyi-zi-go Ling, we s-teh ng-lah iao si go kyi-sing yia hao weh. 或話，爲了爾拉裏向庉的其自個靈，會使得爾拉要死個肌身也好活。（原註）</sup>

<sup>12</sup> KA kʽen-kyʽi-læ, hyüong-di, ah-lah-go meng-veng feh-z i nyüoh-sing, tsiao nyüoh-sing ka tso-nying. <sup>13</sup> Ng-lah ziah tsiao nyüoh-sing ka tso-nying, tsiang-læ we si: ziah-z kʽao-djôh *Sing*-Ling s-teh kyi-sing-go s-yüôh si, ng-lah we weh. <sup>14</sup> Ing-we væn-pah be Jing-ming-go Ling sô ying-dao cü-kwu, keh ziu-z Jing-ming-go ng-ts. <sup>15</sup> Ng-lah feh-z tsih-ziu nu-boh-go ling tsæ kyʽi pʽô-gyü; z tsih-ziu ling-ts-go Ling; dzæ-ü Gyi ah-lah eo-kyʽi-læ, “Ah-pô, Ah-tia.” <sup>16</sup> *Sing*-Ling Zi tso te-tsing peh ah-lah-go ling hyiao-teh ah-lah z Jing-ming-go ng-ts. <sup>17</sup> Kyi-jün *tso-leh* ng-ts, yia z tsih-dæ-go; z Jing-ming-go tsih-dæ ng-ts, teng Kyi-toh dô-kô tsih-dæ-go; ziah-z *næn-kæn* *teng* *Gyi* dong ziu kwʽu-næn, s-teh ah-lah *tsiang-læ* yia hao *teng* *Gyi* dong hyiang yüong-wô.

<sup>12</sup> 介看起來，兄弟，阿拉個門份弗是依肉身，照肉身介做人。<sup>13</sup> 爾拉若照肉身介做人，將來會死。若是靠着聖靈使得肌身個私慾死，爾拉會活。<sup>14</sup> 因爲凡百被神明個靈所引導主顧，箇就是神明個兒子。<sup>15</sup> 爾拉弗是接受奴僕個靈再去怕懼，是接受領子個靈，在於其阿拉謳起來，「阿爸，阿爹。」<sup>16</sup> 聖靈自做對證撥阿拉個靈曉得阿拉是神明個兒子。<sup>17</sup> 既然做了兒子，也是接代個。是神明個接代兒子，等<u>基督</u>大家接代個。若是難間等其同受苦難，使得阿拉將來也好等其同享榮華。

<sup>18</sup> Ngô tsʽeng-tsʽeng kying-si-go kwʽu-næn pi-feh-teh tsiang-læ ah-lah sing-zông iao hyin-cʽih-læ go yüong-wô. <sup>10</sup> Zao-cʽih-læ-go tong-si *tu* z næ-sing teng-dæ, hyüih-sing siang-vông Jing-ming-go ng-nô hyin-cʽih-læ. <sup>20</sup> Zao-cʽih-læ-go tong-si z kwe-voh hyü-hwô; feh-z dzing-nyün-go, z we-leh keh-we s-teh gyi kwe-voh go Cü-kwu; wa-yiu ih-go siang-vông dzeng-tih; <sup>21</sup> ing-we zao-cʽih-læ-go tong-si yia we teh-djôh sih-fông tʽeh-cʽih keh iao wæ-diao go *næn-deo*, kyʽi teh-djôh Jing-ming ng-nô-go yüong-wô keh sih-fông-go *hao-cʽü*. <sup>22</sup> Ah-lah hyiao-teh <sup>\[1\]</sup>væn-pah zao-cʽih-læ-go tong-si tu z dô-kô ʽæ-sing-tʽæn-kyʽi, dô-kô kyʽüoh seng-tsʽæn-go kwʽu-deo, ih-dzih tao næn-kæn. <sup>23</sup> Feh tæn-tsih ka, ziu-z ah-lah zi, se-tsih teh-djôh *Sing*-Ling tso zông-sing ko-ts go, ah-lah zi yia sing-li ʽæ-sing-tʽæn-kyʽi, læ-tih teng-dæ ling-ts-go hao-cʽü, ziu-z ah-lah kyi-sing cʽü-joh-go z-ken. <sup>24</sup> Ing-we ah-lah z kʽao-djôh siang-vông teh-djôh kyiu: ziah-z ngæn-kyin-go siang-vông, feh sön siang-vông; nying sô kʽen-kyin-go, wa-yiu soh-go siang-vông ni? <sup>25</sup> Ah-lah ziah-z siang-vông sô m-neh kʽen-kyin-go, ziu we næ-sing teng-dæ *gyi*.

<sup>18</sup> 我忖忖今世個苦難比弗得將來阿拉身上要顯出來個榮華。<sup>10</sup> 造出來個東西都是耐心等待，血心想望神明個兒囡顯出來。<sup>20</sup> 造出來個東西是歸服虛花。弗是情願個，是爲了箇位使得其歸服個主顧，還有一個想望存的。<sup>21</sup> 因爲造出來個東西也會得着釋放脫出箇要壞掉個難頭，去得着神明兒囡個榮華箇釋放個好處。<sup>22</sup> 阿拉曉得凡百造出來個東西<sup>\[1\]</sup>都是大家嗐聲嘆氣，大家喫生產個苦頭，一直到難間。<sup>23</sup> 弗單只介，就是阿拉自，雖即得着聖靈做嘗新果子個，阿拉自也心裏嗐聲嘆氣，來的等待領子個好處，就是阿拉肌身取贖個事幹。<sup>24</sup> 因爲阿拉是靠着想望得着救。若是眼見個想望，弗算想望。人所看見個，還有啥個想望呢？<sup>25</sup> 阿拉若是想望所嘸得看見個，就會耐心等待其。

<sup>\[1\] *ʽÔh* *wô*, væn-veh. 或話，萬物。（原註）</sup>

<sup>26</sup> Ping-tsʽia *Sing*-Ling yia z pông-dzu ah-lah-go nyün-ziah: kæ gyiu soh-si, kæ dza gyiu-fah, ah-lah z feh hyiao-teh; z *Sing*-Ling Zi we pô kông-feh-cʽih-go tʽæn-sih tʽi ah-lah gyiu. <sup>27</sup> Tsih-yiu dzô-tsʽah *nying-go* sing keh-we *Jing-ming*, Gyi z hyiao-teh *Sing*-Ling-go i-s; ing-we *Sing-Ling* z tsiao Jing-ming-go *ts-i* tʽi sing-du læ-tih gyiu.

<sup>26</sup> 並且聖靈也是幫助阿拉個軟弱。該求啥西，該咋求法，阿拉是弗曉得。是聖靈自會把講弗出個嘆息替阿拉求。<sup>27</sup> 只有查察人個心箇位神明，其是曉得聖靈個意思，因爲聖靈是照神明個旨意替聖徒來的求。

<sup>23</sup> Ping-tsʽia ah-lah hyiao-teh væn-pah z-ken tu z kwe-long kô ih-cʽü peh æ-kying Jing-ming cü-kwu, ziu-z tsiao *Gyi* ts-i sô dziao-læ-go. <sup>29</sup> Ing-we Gyi sô yü-sin hyiao-teh-go, yia yü-sin ding-kwe peh gyi-lah hao teng Gyi Ng-ts-go ying-ziang ih-yiang siang-mao, s-teh Gyi læ hyü-to hyüong-di li-hyiang hao tso Tsiang-ts. <sup>30</sup> Gyi sô yü-sin ding-kwe-go, yia dziao gyi læ: sô dziao-læ-go, yia sön gyi tsing-dzih: sô sön tsing-dzih go, yia s-peh gyi yüong-wô.

<sup>28</sup> 並且阿拉曉得凡百事幹都是歸攏加益處撥愛敬神明主顧，就是照其旨意所召來個。<sup>29</sup> 因爲其所預先曉得個，也預先定規撥其拉好等其兒子個形象一樣相貌，使得其來許多兄弟裏向好做長子。<sup>30</sup> 其所預先定規個，也召其來。所召來個，也算其正直。所算正直個，也賜撥其榮華。

<sup>31</sup> Ka-ni, kông-tao keh-sing z-ken, ah-lah dza wô? Yiu Jing-ming pao-yiu ah-lah, jü we tso ah-lah-go te-deo? <sup>32</sup> Jing-ming kyi-jün m-neh feh-sô-teh Gyi-zi-go Ng-ts, z dæ ah-lah cong-nying song-diao, kyʽi feh we pô væn-pah hao-cʽü lin Gyi dô-kô s-peh ah-lah? <sup>33</sup> Jing-ming sô tʽiao-shün-go, jü hao kao gyi zông? Z Jing-ming sön *gyi* tsing-dzih. <sup>34</sup> Jü hao ding *gyi* ze? Kyi-toh yi-kying si-de, hwông-tsʽia weh-cün-læ-de, Gyi z læ Jing-ming-go jing-siu-pin, yi z tʽi ah-lah læ-tih gyiu. <sup>35</sup> Jü we s-teh ah-lah teng Kyi-toh-go æ-sih-sing kah-kʽæ ma? wa-z wæn-næn, kwʽeng-kwʽu, pih-ʽæ, kyi-hwông, cʽih-poh, ngwe-hyin, tao-tsʽiang ma? <sup>36</sup> (Ziang yiu sia-tih, wô, “We-leh Ng, ah-lah djün-nyih be long-sah; sön ziang iao sah go yiang ka.” \[S. 44. 22.\]) <sup>37</sup> Fæn-cün,” læ keh-sing væn-pah z-ken cong-nyiang, kʽao-djôh keh-we æ-sih ah-lah go Cü-kwu, ah-lah long-do teh-sing. <sup>38</sup> Ngô z kʽao-jih siang-sing, feh-leng si, weh, feh-leng tʽin-s, kyüing-wông, kwun-tsiang, feh-leng yin-dzæ z-ken, tsiang-læ z-ken, <sup>39</sup> ʽôh-tsia kao, ʽôh-tsia ti, ʽôh-tsia bih-yiang zao-cʽih-læ-go tong-si, tu feh neng-keo s-teh ah-lah teng Jing-ming-go æ-sih-sing kah-kʽæ; keh-go æ-sih-sing z dzæ-ü ah-lah Cü Kyi-toh Yiæ-su *ka* *hyin-cʽih-læ-go*.

<sup>31</sup> 介呢，講到箇星事幹，阿拉咋話？有神明保佑阿拉，誰會做阿拉個對頭？<sup>32</sup> 神明既然嘸得弗捨得其自個兒子，是代阿拉衆人送掉，豈弗會把凡百好處連其大家賜撥阿拉？<sup>33</sup> 神明所挑選個，誰好告其狀？是神明算其正直。<sup>34</sup> 誰好定其罪？<u>基督</u>已經死了，況且活轉來了，其是來神明個順手邊，又是替阿拉來的求。<sup>35</sup> 誰會使得阿拉等<u>基督</u>個愛惜心隔開嗎？還是患難、困苦、逼害、飢荒、出膊、危險、刀槍嗎？<sup>36</sup> （像有寫的，話：「爲了爾，阿拉全日被弄煞，算像要殺個羊介。」\[S. 44. 22.\]）<sup>37</sup> 反轉，來箇星凡百事幹中央，靠着箇位愛惜阿拉個主顧，阿拉弄大得勝。<sup>38</sup> 我是靠實相信，弗論死、活，弗論天使、君王、官長，弗論現在事幹，將來事幹，<sup>39</sup> 或者高，或者低，或者別樣造出來個東西，都弗能夠使得阿拉等神明個愛惜心隔開。箇個愛惜心是在於阿拉主<u>基督</u> <u>耶穌</u>介顯出來個。

---

### Lm. IX.

NGÔ dzæ-ü Kyi-toh kông tsing-wô, feh kông-kô-wô, ngô-go liang-sing dzæ-ü Sing-Ling yia z teng ngô tso te-tsing, <sup>2</sup> ngô yiu do-do iu-meng, sing-li z-kʽeh næn-ko. <sup>3</sup> We-leh ngô hyüong-di, tsiao nyüoh-sing kʽen-læ z ngô tsʽing-dzoh-go, ziu-z <sup>\[1\]</sup>teng Kyi-toh djih-kʽæ ngô yia dzing-nyün-go. <sup>4</sup> Gyi-lah z Yi-seh-lih nying; ling-ts-go hao-cʽü, teng kwông-ming-go yüong-wô, keh-sing *shih-lih-go* <sup>\[2\]</sup>iah, teng sô s-lôh-go lih-fah, voh-z *Jing-ming* go li-tsih, teng keh-sing ing-hyü, tu z gyi-lah-go; <sup>5</sup> keh-sing tsu-tsong z gyi-lah-go; Kyi-toh tsiao nyüoh-sing kʽen-læ yia z cʽih-ü gyi-lah go: Gyi z væn-veh-ts-zông üong-yün kæ tsæn-me go Jing-ming. Üô-meng.

我在於<u>基督</u>講真話，弗講假話，我個良心在於聖靈也是等我做對證，<sup>2</sup> 我有大大憂悶，心裏時刻難過。<sup>3</sup> 爲了我兄弟，照肉身看來是我親族個，就是等<u>基督</u>絕開<sup>\[1\]</sup>我也情願個。<sup>4</sup> 其拉是<u>以色列</u>人。領子個好處，等光明個榮華，箇星設立個約<sup>\[2\]</sup>，等所賜落個律法，服侍神明個禮節，等箇星應許，都是其拉個。<sup>5</sup> 箇星祖宗是其拉個，<u>基督</u>照肉身看來也是出於其拉個。其是萬物之上永遠該讚美個神明。亞們。

<sup>\[1\] *ʽÔh* *wô*, be tsiu-mô-go, teng Kyi-toh djih-kʽæ. 或話，被咒罵個，等<u>基督</u>絕開。（原註）</sup>

<sup>\[2\] *ʽÔh* *wô*, yi-coh. 或話，遺囑。（原註）</sup>

<sup>6</sup> *Ngô* bing feh-z wô Jing-ming-go shih-wô feh sön-su. Ing-we cʽih-ü Yi-seh-lih cü-kwu vi-pih tu z Yi-seh-lih *nying*: <sup>7</sup> yia vi-pih, we-leh tso Üô-pah-lah-hen-go ʽeo-dæ, tu z-go ng-nô; z *wô*, “Dzong Yi-sah ka læ-go hao sön ng-go ʽeo-dæ.” \[Ts. 21. 12.\] <sup>8</sup> Keh ziu-z wô, Feh-z keh-sing nyüoh-sing-go ng-nô *tso* Jing-ming-go ng-nô; z ing-hyü-go ng-nô hao sön ʽeo-dæ. <sup>9</sup> Ing-we *sô* *wô*, “Tao keh-go z-ʽeo Ngô læ-gyi, Sah-lah pih-ding yiu ng-ts,” \[Ts. 18. 1, 14.\] keh-go shih-wô z-go ing-hyü. <sup>10</sup> Fi-dæn z-ka: wa-yiu Li-pah-kyüô dzong ih-go nying, ziu-z ah-lah tsu-tsong Yi-sah, yiu sing-yüing; <sup>11</sup> *gyi* *liang* *na-hwun* feh-zing sang-cʽih, hao-tæ wa feh-zing tso-cʽih-læ, (s-teh Jing-ming tsiao Gyi kæn-shün-go ts-i sô ding-kwe-go hao sön-su; feh-z cʽih-ü *nying-go* ʽang-we, z cʽih-ü dziao gyi læ Cü-kwu-go *cü-i*;) <sup>12</sup> *CÜ* teng Li-pah-kyüô wô, “Do-go we voh-z siao-go.” \[Ts. 25. 23.\] <sup>13</sup> Ziang yiu sia-tih, wô, “Yüô-kôh z Ngô æ-sih-go, Yi-sao z Ngô u-su-go.” \[Ml. 1.22, 3.\]

<sup>6</sup> 我並弗是話神明個說話弗算數。因爲出於<u>以色列</u>主顧未必都是<u>以色列</u>人。<sup>7</sup> 也未必，爲了做<u>亞伯拉罕</u>個後代，都是個兒囡。是話，「從<u>以撒</u>介來個好算爾個後代。」\[Ts. 21. 12.\] <sup>8</sup> 箇就是話，弗是箇星肉身個兒囡做神明個兒囡。是應許個兒囡好算後代。<sup>9</sup> 因爲所話，「到箇個時候我來其，<u>撒拉</u>必定有兒子，」\[Ts. 18. 1, 14.\] 箇個說話是個應許。<sup>10</sup> 非但是介。還有利百加從一個人，就是阿拉祖宗<u>以撒</u>，有身孕。<sup>11</sup> 其兩奶花弗曾生出，好歹還弗曾做出來，（使得神明照其揀選個旨意所定規個好算數。弗是出於人個行爲，是出於召其來主顧個主意。）<sup>12</sup> 主等利百加話，「大個會服侍小個。」\[Ts. 25. 23.\] <sup>13</sup> 像有寫的，話，「<u>雅各</u>是我愛惜個，以掃是我惡愫個。」\[Ml. 1.22, 3.\]

<sup>14</sup> Ka-ni, ah-lah dza wô? Jing-ming yiu feh kong-dao ma? Bing m-neh. <sup>15</sup> Gyi teng Mo-si z-ka wô, “Ngô iao æ-lin jü, ziu æ-lin jü; Ngô iao yüong dz-pe-sing tao jü, ziu tao jü.” \[C. 33. 19.\] <sup>16</sup> Ka kʽen-kyʽi-læ, feh-z dzong zi-go cü-i, yia feh-z dzong zi-go peng-gying, z dzong Jing-ming-go æ-lin-sing *hao* *teh-djôh*. <sup>17</sup> Sing-shü teng Fah-lao yiu ka wô, “Ngô sô-yi kyü ng zông, z deh-we iao læ ng-go sing-zông hyin-cʽih Ngô neng-ken, yi hao peh Ngô ming-deo læ pin-tʽin-ʽô yiang-kʽæ-kyʽi.” \[C. 9. 16.\] <sup>18</sup> Ka kʽen-kyʽi-læ, *Jing-ming* iao *æ-lin* jü, ziu æ-lin jü; iao *ngang* jü-go *sing-dziang*, ziu ngang jü-go sing-dziang.

<sup>14</sup> 介呢，阿拉咋話？神明有弗公道嗎？並嘸得。<sup>15</sup> 其等<u>摩西</u>是介話，「我要哀憐誰，就哀憐誰；我要用慈悲心到誰，就到誰。」\[C. 33. 19.\] <sup>16</sup> 介看起來，弗是從自個主意，也弗是從自個奔競，是從神明個哀憐心好得着。<sup>17</sup> 聖書等<u>法老</u>有介話，「我所以舉爾上，是特爲要來爾個身上顯出我能幹，又好撥我名頭來遍天下揚開去。」\[C. 9. 16.\] <sup>18</sup> 介看起來，神明要哀憐誰，就哀憐誰；要硬誰個心腸，就硬誰個心腸。

<sup>19</sup> Ng ziu we teng ngô wô, “Gyi dza-we wa hao tsah-be *ah-lah*? Gyi-go ts-i jü hao tsu-leh-djü?”

<sup>19</sup> 爾就會等我話，「其咋會還好責備阿拉？其個旨意誰好阻勒住？」

<sup>20</sup> Ng-noh nying tao-ti sön jü hao <sup>\[1\]</sup>pæn-poh Jing-ming ma? Tso-cʽih-go tong-si næn-dao hao teng tso-go cü-kwu wô, “Dza-we tso-leh ngô ka siang-mao?” <sup>21</sup> Na-nyi kyʽi feh-z siao-yiao s-vu tso-cü, tso-dön li-hyiang ze gyi ih-yiang tso-cʽih kwe-djong yüong-dziang go kyʽi-ming, ih-yiang *tso-cʽih* pe-zin yüong-dziang go *kyʽi-ming*? <sup>22</sup> *ʽO-hwông* Jing-ming iao hyin-cʽih Gyi ô-wông, peh nying hyiao-teh Gyi neng-ken, ziah-z dziang-kyiu kwʽun-shü keh-sing kæ ô-wông, yi-kying pʽe-bæn iao mih-diao go kyʽi-ming, ——<sup>23, 24</sup> wa-yiu keh-sing teh-djôh æ-lin go, *Jing-ming* sô yü-be ziu yüong-wô go kyʽi-ming, (ziu-z ah-lah be Gyi dziao-læ go cü-kwu, fi-dæn Yiu-tʽa nying, yia z bih-koh-nying,) *Jing-ming* ziah-z læ ah-lah sing-zông iao hyin-cʽih Gyi fu-tsoh-go yüong-wô, ——*yiu* *soh-go* *hao* *wô* *ni*?

<sup>20</sup> 爾儂人到底算誰，好扳駁<sup>\[1\]</sup>神明嗎？做出個東西難道好等做個主顧話，「咋會做勒我介相貌？」<sup>21</sup> 爛泥豈弗是燒窯師父做主，做團裏向隨其一樣做出貴重用場個器皿，一樣做出卑賤用場個器皿？<sup>22</sup> 何況神明要顯出其𢛟惶，撥人曉得其能幹。若是長久寬恕箇星該𢛟惶，已經配辦要滅掉個器皿，——<sup>23, 24</sup> 還有箇星得着哀憐個，神明所預備受榮華個器皿，（就是阿拉被其召來個主顧，非但<u>猶太</u>人，也是別國人，）神明若是來阿拉身上要顯出其富足個榮華，——有啥個好話呢？

<sup>\[1\] Pæn-poh; *ʽôh* *wô*, ing-cü. 扳駁，或話，應嘴。（原註）</sup>

<sup>25</sup> Ziang *Jing-ming* læ ʽO-si-go *shü-li* sô wô, “Feh-z Ngô-go pah-sing, Ngô we eo gyi z Ngô-go pah-sing; feh-z *Ngô* sô æ-sih-go, *Ngô* *we* *eo* *gyi* æ-sih-go.” \[ʽO. 2. 23.\] <sup>26</sup> “Wa-yiu *dzong-zin* teng gyi-lah wô, ‘Ng-lah feh-z Ngô-go pah-sing’ keh-tʽah di-fông, tsiang-læ læ keh-deo we tsʽing-hwu gyi-lah z weh-go Jing-ming-go ng-ts.” \[ʽO. 1. 10.\] <sup>27</sup> Yi-sæ-üô kông-tao Yi-seh-lih nying, z eo-leh-hyiang wô, “Yi-seh-lih-go ts-seng se-tsih ziang hæ-li-go sô-nyi ka to, keh-pæn dzing-lôh-tong cü-kwu we teh-djôh kyiu. <sup>28</sup> *Cü* <sup>\[1\]</sup>iao tso-dzing Gyi-go z-ken, ping-tsʽia tsing-dzih-vu-s liao-kyih gyi: ing-we Cü læ *Yi-seh-lih* di-fông pih-ding liao-kyih *Gyi-go* z-ken.” \[Y. 1. 22, 23.\] <sup>29</sup> Yi ziang Yi-sæ-üô zông-veng sô wô, “Ziah feh-z tʽin-ping-tʽin-tsiang-go CÜ liu-lôh ih-go cong peh ah-lah, ah-lah feh-jün yi-kying tso-leh ziang Sô-to-mô, pin-leh ziang Ngo-mo-lah ka-go.” \[Y. 1. 9.\]

<sup>25</sup> 像神明來<u>何西</u>個書裏所話，「弗是我個百姓，我會謳其是我個百姓；弗是我所愛惜個，我會謳其愛惜個。」\[ʽO. 2. 23.\] <sup>26</sup> 「還有從前等其拉話，『爾拉弗是我個百姓』箇𡍲地方，將來來箇頭會稱呼其拉是活個神明個兒子。」\[ʽO. 1. 10.\] <sup>27</sup> <u>以賽亞</u>講到<u>以色列</u>人，是謳勒響話，「<u>以色列</u>個子孫雖即像海裏個沙泥介多，箇班剩落東主顧會得着救。<sup>28</sup> 主要做成其個事幹<sup>\[1\]</sup>，並且正直無私了結其。因爲主來<u>以色列</u>地方必定了結其個事幹。」\[Y. 1. 22, 23.\] <sup>29</sup> 又像<u>以賽亞</u>上文所話，「若弗是天兵天將個主留落一個種撥阿拉，阿拉弗全已經做了像<u>所多瑪</u>，變了像<u>蛾摩拉</u>介個。」\[Y. 1. 9.\]

<sup>\[1\] *ʽÔh* *wô*, Iao kyüih-tön *Gyi-go* su-moh. 或話，要決斷其個數目。（原註）</sup>

<sup>30</sup> Ka-ni, ah-lah dza wô? Keh-sing feh tse-gyiu kong-yi go bih-koh-nying yi-kying teh-djôh kong-yi, ziu-z dzong siang-sing ka læ-go kong-yi: <sup>31</sup> dæn-z Yi-seh-lih nying, læ-tih tse-gyiu kong-yi-go lih-fah, z m̆-teh ken-djôh kong-yi-go lih-fah. <sup>32</sup> Dza-we ni? Ing-we *gyi-lah* *tse-gyiu* *kong-yi*, feh-z kʽao-djôh siang-sing, z kʽao-djôh lih-fah-go ʽang-we. Gyi-lah z djông-djôh keh-kwʽe pæn-tih-go zah-deo; <sup>33</sup> ziang yiu sia-tih, wô, “Tsʽia-kʽen, Ngô pô ih-kwʽe pæn-tih-go zah-deo, ih-go yiu kwæn-ngæ go bun-zah, fông læ Shing-sæn-zông: *væn-pah* siang-sing Gyi go cü-kwu feh we <sup>\[1\]</sup>wông-kʽong.” \[Y. 8. 14: 28. 16.\]

<sup>30</sup> 介呢，阿拉咋話？箇星弗追求公義個別國人已經得着公義，就是從相信介來個公義。<sup>31</sup> 但是<u>以色列</u>人，來的追求公義個律法，是嘸得趕着公義個律法。<sup>32</sup> 咋會呢？因爲其拉追求公義，弗是靠着相信，是靠着律法個行爲。其拉是撞着箇塊𢲔跌個石頭。<sup>33</sup> 像有寫的，話，「且看，我把一塊𢲔跌個石頭，一個有關礙個磐石，放來<u>郇</u>山上。凡百相信其個主顧弗會惶恐<sup>\[1\]</sup>。」\[Y. 8. 14: 28. 16.\]

<sup>\[1\] *ʽÔh* *wô*, tao-me. 或話，倒霉。（原註）</sup>

---

### Lm. X.

HYÜONG-DI, ngô sing-li-go nyün-deo, ngô tʽi Yi-seh-lih nying sô gyiu Jing-ming go tao-kao, ziu-z iao *gyi-lah* teh-djôh kyiu. <sup>2</sup> Ngô tso gyi-lah te-tsing, gyi-lah we-leh Jing-ming yiu ih-fæn nyih-sing, tsih-z li-lu feh tsʽing. <sup>3</sup> Gyi-lah feh hyiao-teh Jing-ming-go kong-yi, zi siang lih-ding zi-go kong-yi, ziu feh voh Jing-ming-go kong-yi. <sup>4</sup> Kyi-toh z lih-fah-go kwe-keng, s-teh væn-pah siang-sing-go cü-kwu hao teh-djôh kong-yi.

兄弟，我心裏個願頭，我替<u>以色列</u>人所求神明個禱告，就是要其拉得着救。<sup>2</sup> 我做其拉對證，其拉爲了神明有一番熱心，只是理路弗清。<sup>3</sup> 其拉弗曉得神明個公義，自想立定自個公義，就弗服神明個公義。<sup>4</sup> <u>基督</u>是律法個歸根，使得凡百相信個主顧好得着公義。

<sup>5</sup> Mo-si shü-li kông-tao dzong lih-fah ka læ-go kong-yi, z-ka wô, “I-leh keh-sing z-ken tso-go cü-kwu, dzæ-ü keh-sing z-ken we weh.” \[Lv. 18. 5.\] <sup>6</sup> Dæn-z keh dzong siang-sing ka læ-go kong-yi z-ka wô, “Hao-vong sing-li wô, ‘Jü we sing-zông tʽin?’ (ziu-z iao pô Kyi-toh ta-lôh-læ:) <sup>7</sup> ʽôh-tsia, ‘Jü we kông-lôh ing-s-li?’ (ziu-z iao pô Kyi-toh dzong si-nying cong-nyiang ta-zông-læ.) <sup>8</sup> Z dza wô ni? ‘Keh-go dao-li teng ng gying-go, læ ng-go kʽeo-li, læ ng-go sing-li:’ \[Sm. 3. 12–14.\]” ziu-z ah-lah sô djün keh siang-sing-go dao-li; <sup>9</sup> Ng ziah-z kʽeo-li tsiao-jing Yiæ-su z Cü, sing-li siang-sing Jing-ming peh Gyi dzong si-nying cong-nyiang weh-cün-læ, ziu hao teh-djôh kyiu. <sup>10</sup> Ing-we sing-li siang-sing, hao teh-djôh kong-yi; kʽeo-li tsiao-jing, hao teh-djôh kyiu.

<sup>5</sup> <u>摩西</u>書裏講到從律法介來個公義，是介話：「依勒箇星事幹做個主顧，在於箇星事幹會活。」\[Lv. 18. 5.\] <sup>6</sup> 但是箇從相信介來個公義是介話：「好甮心裏話，『誰會升上天？』（就是要把<u>基督</u>帶落來。）<sup>7</sup> 或者，『誰會降落陰司裏？』（就是要把<u>基督</u>從死人中央帶上來。）<sup>8</sup> 是咋話呢？『箇個道理等爾近個，來爾個口裏，來爾個心裏。』\[Sm. 3. 12–14.\]」就是阿拉所傳箇相信個道理。<sup>9</sup> 爾若是口裏招認<u>耶穌</u>是主，心裏相信神明撥其從死人中央活轉來，就好得着救。<sup>10</sup> 因爲心裏相信，好得着公義；口裏招認，好得着救。

<sup>11</sup> Sing-shü z-ka wô, “Væn-pah siang-sing Gyi cü-kwu feh we wông-kʽong.” \[Y. 28. 16.\] <sup>12</sup> Yiu-tʽa nying Hyi-lah nying z m-kao feng-pih; keh væn-koh-nying-go doh-ih-we Cü, yiu fu-tsoh-go *eng-we* s-peh væn-pah gyiu Gyi go cü-kwu. <sup>13</sup> Ing-we “væn-pah gyiu Cü-go ming-deo cü-kwu, tu hao teh-djôh kyiu.” \[Ir. 2. 32.\]

<sup>11</sup> 聖書是介話，「凡百相信其主顧弗會惶恐。」<sup>12</sup> <u>猶太</u>人<u>希臘</u>人是嘸告分別。箇萬國人個獨一位主，有富足個恩惠賜撥凡百求其個主顧。<sup>13</sup> 因爲「凡百求主個名頭主顧，都好得着救。」\[Ir. 2. 32.\]

<sup>14</sup> Gyi-lah wa m-neh siang-sing Cü, dza neng-keo kyʽi gyiu Gyi? Wa m-neh tʽing-meng-ko, dza neng-keo siang-sing Gyi? M-nying djün dao-li, dza neng-keo tʽing-meng? <sup>15</sup> M-nying be tsʽa-læ, dza neng-keo djün dao-li? Ziang yiu sia-tih, wô, “Keh-sing djün ʽo-bing-go foh-ing, pao hao-hao sing-sih go cü-kwu, gyi-go kyiah dza me-leh-kying!” \[Y. 52. 7.\]

<sup>14</sup> 其拉還嘸得相信主，咋能夠去求其？還嘸得聽聞過，咋能夠相信其？嘸人傳道理，咋能夠聽聞？<sup>15</sup> 嘸人被差來，咋能夠傳道理？像有寫的，話：「箇星傳和平個福音，報好好信息個主顧，其個腳咋美勒緊！」\[Y. 52. 7.\]

<sup>16</sup> Tsih-z m-neh long-tsong i-jing foh-ing. Yi-sæ-üô z-ka wô, “Cü, yiu jü siang-sing ah-lah sô djün-go sing-sih?” \[Y. 53. 1.\]

<sup>16</sup> 只是嘸得攏總依順福音。<u>以賽亞</u>是介話，「主，有誰相信阿拉所傳個信息？」\[Y. 53. 1.\]

<sup>17</sup> Z-ka, siang-sing z dzong sô djün-go sing-sih ka læ; sô djün-go sing-sih z kʽao-djôh Jing-ming-go shih-wô *ka* *læ*.

<sup>17</sup> 是介，相信是從所傳個信息介來，所傳個信息是靠着神明個說話介來。

<sup>18</sup> Ngô wô, Gyi-lah næn-dao m-neh tʽing-meng-ko? Z tʽing-meng-ko-de: hwông-tsʽia “gyi-lah-go sing-ing yi-kying ʽang-pin tʽin-ʽô, gyi-lah-go shih-wô yi-kying djün tao di-go zing-deo.” \[8. 19. 4.\] <sup>19</sup> Ngô wa-yiu wô, Yi-seh-lih nying næn-dao feh hyiao-teh ma? Kʽæ-kô Mo-si wô, “Ngô we pô ih-go sön-feh-teh koh-veng kyih-dong ng-lah-go tu-gyi-sing; yia. we pô ih-go nyü-beng-go koh-veng kyih-kyʽi ng-lah-go nu-sing.” \[Sm. 32. 21.\] <sup>20</sup> Yi-sæ-üô fông do tæn-ts, wô, “Keh-sing m-neh læ zing Ngô cü-kwu, Ngô yi-kying peh gyi-lah pʽong-djôh-de; keh-sing m-neh læ tang-tʽing Ngô cü-kwu, Ngô yi-kying peh gyi-lah ming-ming kʽen-cʽih-de.” \[Y. 65. 1.\] <sup>21</sup> Kông-tao Yi-seh-lih nying, gyi wô, “Ngô tsing-nyih sing-cʽih siu læ, tsiao ih-go feh i-jing gyiang-bin-go pah-sing.” \[Y. 65. 2.\]

<sup>18</sup> 我話，其拉難道嘸得聽聞過？是聽聞過了。況且「其拉個聲音已經行遍天下，其拉個說話已經傳到地個盡頭。」\[8. 19. 4.\] <sup>19</sup> 我還有話，<u>以色列</u>人難道弗曉得嗎？開家<u>摩西</u>話，「我會把一個算弗得國份激動爾拉個妒忌心，也會把一個愚笨個國份激起爾拉個怒心。」\[Sm. 32. 21.\] <sup>20</sup> <u>以賽亞</u>放大膽子，話：「箇星嘸得來尋我主顧，我已經撥其拉碰着了；箇星嘸得來打聽我主顧，我已經撥其拉明明看出了。」\[Y. 65. 1.\] <sup>21</sup> 講到<u>以色列</u>人，其話：「我整日伸出手來，照一個弗依順強辯個百姓。」\[Y. 65. 2.\]

---

### Lm. XI.

KA-NI, ngô wô, Jing-ming yiu kyʽi-diao Gyi pah-sing feh?

介呢，我話，神明有棄掉其百姓弗？

Bing m-neh. Ziu-z ngô yia z Yi-seh-lih nying, z Üô-pah-lah-hen-go ʽeo-dæ, Bin-yüô-ming-go ts-pʽa. <sup>2</sup> Jing-ming z m̆-teh kyʽi-diao Gyi sô yü-sin hyiao-teh-go pah-sing. Ng-lah soh feh hyiao-teh Sing-shü læ Yi-li-üô *keh-pʽin* dza wô? Gyi dza-go pô Yi-seh-lih nying kao-su Jing-ming, z-ka wô, <sup>3</sup> “Cü, gyi-lah z sah-diao Ng-go sin-cü-nying, hwe-diao Ng-go tsi-dæn, tsih dzing-leh ngô ih-go nying, wa iao meo-ʽæ ngô-go sing-ming.” \[1W. 19. 10.\] <sup>4</sup> Dæn-z *Jing-ming-go* meh-z dza we-teh gyi? *z* *wô*, “Ngô wa yiu tsʽih-tsʽin nying liu-lôh-tong, z m̆-teh kyiah-kʽo-deo gyü-lôh pa Pô-lih *bu-sah* ko.” \[1W. 19. 18.\] <sup>5</sup> Z-ka, yin-dzæ yia yiu ih-pæn dzing-lôh-tong-go nying, z tsiao eng-we sô tʽiao-shün-go. <sup>6</sup> Ziah-z kʽao-djôh eng-we, ziu feh-z cʽih-ü ʽang-we: feh-jün eng-we sön-feh-teh eng-we. Ziah-z cʽih-ü ʽang-we, ziu feh-z eng-we: feh-jün ʽang-we sön-feh-teh ʽang-we.

並嘸得。就是我也是<u>以色列</u>人，是<u>亞伯拉罕</u>個後代，<u>便雅憫</u>個支派。<sup>2</sup> 神明是嘸得棄掉其所預先曉得個百姓。爾拉啥弗曉得聖書來<u>以利亞</u>箇篇咋話？其咋個把<u>以色列</u>人告訴神明，是介話，<sup>3</sup> 「主，其拉是殺掉爾個先知人，毀掉爾個祭壇，只剩勒我一個人，還要謀害我個性命。」\[1W. 19. 10.\] <sup>4</sup> 但是神明個默示咋回答其？是話，「我還有七千人留落東，是嘸得腳䯊頭跪落拜巴力菩薩過。」\[1W. 19. 18.\] <sup>5</sup> 是介，現在也有一班剩落東個人，是照恩惠所挑選個。<sup>6</sup> 若是靠着恩惠，就弗是出於行爲。弗然恩惠算弗得恩惠。若是出於行爲，就弗是恩惠。弗然行爲算弗得行爲。

<sup>7</sup> Ka-ni, wa z dza-go? Yi-seh-lih nying sô tse-gyiu-go, z m̆-teh teh-djôh: tsih-yiu tʽiao-shün-go *nying* yiu-leh teh-djôh, yü-to tu long-leh <sup>\[1\]</sup>ngang sing-dziang; <sup>8</sup> ziang yiu sia-tih, wô, “Jing-ming peh gyi-lah sing mong-tong, ngæn-tsing ve kʽen, ng-to ve tʽing, ih-dzih tao næn-kæn.” \[Kʽen Y. 29. 10. Sm. 29. 4.\] <sup>9</sup> Wa-yiu Da-bih wô, “Gyi-lah coh-teng hao peh gyi pin tso pæn-mô-sôh, teng yia-siu-go gyiang, teng yiu kwæn-ngæ iao wæn-pao go tong-si. <sup>10</sup> Gyi-lah ngæn-tsing, long-leh gyi heh-en, s-teh gyi feh we kʽen; wa-yiu gyi-lah pe-tsih, Ng yüong z-djông ah-leh gyi *dzih-feh-kyʽi*.” \[S. 69. 22, 23.\]

<sup>7</sup> 介呢，還是咋個？<u>以色列</u>人所追求個，是嘸得得着。只有挑選個人有了得着，餘多都弄勒硬心腸<sup>\[1\]</sup>。<sup>8</sup> 像有寫的，話：「神明撥其拉心懵懂，眼睛𣍐看，耳朵𣍐聽，一直到難間。」<sup>9</sup> 還有<u>大闢</u>話：「其拉桌凳好撥其變做𢲔馬索，等野獸個弶，等有關礙要還報個東西。<sup>10</sup> 其拉眼睛，弄勒其黑暗，使得其弗會看；還有其拉背脊，爾用時常壓勒其直弗起。」

<sup>\[1\] *Yiu-teh* *fæn*, heh-ngæn. 有得翻，瞎眼。（原註）</sup>

<sup>11</sup> Ngô ziu wô, Gyi-lah pæn-tih yiu ts-ü tih-tao ma?

<sup>11</sup> 我就話，其拉𢲔跌有至於跌倒嗎？

Bing m-neh: tsih-z we-leh gyi-lah-go tsʽôh-ngwu kyiu-sing z *ling-djôh* bih-koh-nying, *keh-hyiang* hao læ “kyih-kyʽi gyi-lah-go tu-gyi-sing.” \[Sm. 32. 21.\] <sup>12</sup> Gyi-lah-go tsʽôh-ngwu ziah s-teh tʽin-ʽô fu-tsoh, gyi-lah-go <sup>\[1\]</sup>kyʽüih-kyʽin s-teh bih-koh-nying fu-tsoh, ʽo-hwông gyi-lah-go mun-tsoh ma! <sup>13</sup> Ngô z teng ng-lah bih-koh-nying kông-go: ngô kyi-jün z bih-koh-nying-go s-du, ziu kʽen-djong zi-go tsih-veng; <sup>14</sup> vi-min neng-keo “kyih-kyʽi ngô tsʽing kweh-joh nying-go “tu-gyi-sing,” nen-cong hao kyiu gyi kyi-go. <sup>15</sup> Gyi-lah be kyʽi-diao, jông-tsʽia we peh tʽin-ʽô ʽo-long; *ʽeo-deo* tsæ siu-liu, kyʽi feh we ziang si-ts-cong-go weh-ming ma? <sup>16</sup> Hyin-sing-go *mah-feng* kyi-jün z tseng-kyʽi, ʽo-dön yia z *tseng-kyʽi-liao-go*; *jü-go* keng-deo kyi-jün tseng-kyʽi, ô-ts yia z *tseng-kyʽi-liao-go*. <sup>17</sup> Keh-sing ô-ts ziah yiu kyi-keng dön-lôh-de, peh ng, z-go yia ken-læn jü, læ gyi-lah cong-nyiang tsih-zông, dô-kô teh-djôh ken-læn jü-go keng-deo teng gyi tsiang-shü, <sup>18</sup> m-nao zi kwʽô-kʽeo kʽen-kyʽing keh-sing ô-ts. Ng ziah-z iao kwʽô-kʽeo, *kæ* *tsʽeng*, feh-z keng-deo kʽao-djôh ng, z ng *kʽao-djôh* keng-deo.

並嘸得。只是爲了其拉個錯誤救星是臨着別國人，箇向好來「激起其拉個妒忌心。」<sup>12</sup> 其拉個錯誤若使得天下富足，其拉個缺欠<sup>\[1\]</sup>使得別國人富足，何況其拉個滿足嗎！<sup>13</sup> 我是等爾拉別國人講個。我既然是別國人個使徒，就看重自個職份，<sup>14</sup> 未免能夠「激起我親骨肉人個妒忌心」，內中好救其幾個。<sup>15</sup> 其拉被棄掉，尚且會撥天下和攏。後頭再收留，豈弗會像死之中個活命嗎！<sup>16</sup> 獻新個麥粉既然是尊起，和團也是尊起了個；樹個根頭既然尊起，椏枝也是尊起了個。<sup>17</sup> 箇星椏枝若有幾根斷落了，撥爾，是個野橄欖樹，來其拉中央接上，大家得着橄欖樹個根頭等其漿水，<sup>18</sup> 嘸得好自誇口看輕箇星椏枝。爾若是要誇口，該忖，弗是根頭靠着爾，是爾靠着根頭。

<sup>\[1\] *ʽÔh* *wô*, gyüong-lôh-kyʽi. 或話，窮落去。（原註）</sup>

<sup>19</sup> Ng we ka wô, “Keh-sing ô-ts z deh-i peh gyi dön-lôh, hao peh ngô tsih-zông.” <sup>20</sup> Nyün-z; gyi-lah dön-lôh z we-leh feh siang-sing; ng lih-leh-djü, z we-leh siang-sing. M-nao sing-kao-kyʽi-ngao, fæn-cün kæ pʽô-gyü: <sup>21</sup> ing-we Jing-ming kyi-jün feh kwʽun-shü sang-dzing-go ô-ts, iao-bông yia ve kwʽun-shü ng.

<sup>19</sup> 爾會介話，「箇星椏枝是特意撥其斷落，好撥我接上。」<sup>20</sup> 原是。其拉斷落是爲了弗相信，爾立勒住，是爲了相信。嘸得好心高氣傲，反轉該怕懼。<sup>21</sup> 因爲神明既然弗寬恕生成個椏枝，要防也𣍐寬恕爾。

<sup>22</sup> Ka-ni, tsʽia-kʽen Jing-ming-go dz-æ teng nyin-li: kwæn-djôh keh-sing tih-lôh-go, z-go nyin-li; kwæn-djôh ng, z-go dz-æ; tsih-z iao ng dziang-tʽong ken-nyiæn *Gyi-go* dz-æ, feh-jün ng-zi yia iao tsôh-diao. <sup>23</sup> Gyi-lah ni, ziah feh-z cong-ü feh siang-sing, tsiang-læ yi we tsih-zông; ing-we Jing-ming z neng-keo peh gyi tsæ tsih-zông. <sup>24</sup> Ng peng-ti-ts z yia ken-læn jü-go *ô-ts*, *ʽeo-deo* tsôh-lôh-ts, feh tsiao *ng-go* ti-ts tsih-leh hao ken-læn jü-go zông-deo; ʽo-hwông keh-sing peng-ti-ts *z* *hao* *ken-læn* *jü-go* *ô-ts*, feh yü-kô we tsih-leh gyi-zi-go ken-læn jü-zông ma?

<sup>22</sup> 介呢，且看神明個慈愛等嚴厲。關着箇星跌落個，是個嚴厲；關着爾，是個慈愛。只是要爾長通感念其個慈愛，弗然爾自也要斫掉。<sup>23</sup> 其拉呢，若弗是終於弗相信，將來又會接上。因爲神明是能夠撥其再接上。<sup>24</sup> 爾本底子是野橄欖樹個椏枝，後頭斫落仔，弗照爾個底子接勒好橄欖樹個上頭，何況箇星本底子是好橄欖樹個椏枝，弗愈加會接勒其自個橄欖樹上嗎！

<sup>25</sup> Hyüong-di, ngô feh iao ng-lah feh ming-bah keh-go ao-miao z-ken, sæn-leh zi sön zi tsʽong-ming; ziu-z wô, Yi-seh-lih nying kyi-feng yiu <sup>\[1\]</sup>ngang sing-dziang tsao-djôh, teng-tao bih-koh-nying mun-tsoh-go su-moh tseo-tsing-læ. <sup>26</sup> Z-ka, long-tsong Yi-seh-lih nying yia we teh-djôh kyiu: ziang yiu sia-tih, wô, “Kyiu-go Cü-kwu we dzong Shing-sæn ka læ, Gyi we peh Yüô-kôh-go ʽeo-dæ kyʽi-diao feh gyin-sing z-ken: <sup>27</sup> ping-tsʽia Ngô djü-diao gyi-lah ze z-ʽeo, we teng gyi-lah lih ka ih-go iah.” \[Y. 59. 2, 21: 27. 9.\] <sup>28</sup> Dziu foh-ing kʽen-læ, we-leh ng-lah-go yün-kwu *gyi-lah* *z* be ün-ʽeng: dziu tʽiao-shün kʽen-læ, we-leh tsu-tsong-go yün-kwu *gyi-lah* *z* be cʽong-æ. <sup>29</sup> Ing-we Jing-ming s eng-s *peh* *jü*, dziao *jü* læ, tsæ-ve fæn-hwe. <sup>30</sup> Tsing-ziang ng-lah zin-deo <sup>\[2\]</sup>feh i-jing Jing-ming, næn-kæn we-leh gyi-lah feh i-jing, ng-lah z teh-djôh æ-lin; <sup>31</sup> z-ka, gyi-lah næn-kæn yia z feh i-jing, s-teh gyi we-leh ng-lah sô teh-djôh-go æ-lin yia hao teh-djôh æ-lin. <sup>32</sup> Jing-ming deh-we <sup>\[3\]</sup>long-tsong lah-tsing læ feh i-jing li-hyiang, hao æ-lin long-tsong.

<sup>25</sup> 兄弟，我弗要爾拉弗明白箇個奧妙事幹，省勒自算自聰明。就是話，<u>以色列</u>人幾分有硬心腸<sup>\[1\]</sup>遭着，等到別國人滿足個數目走進來。<sup>26</sup> 是介，攏總<u>以色列</u>人也會得着救。像有寫的，話：「救個主顧會從<u>郇</u>山介來，其會撥<u>雅各</u>個後代棄掉弗虔心事幹。<sup>27</sup> 並且我除掉其拉罪時候，會等其拉立介一個約。」\[Y. 59. 2, 21: 27. 9.\] <sup>28</sup> 就福音看來，爲了爾拉個緣故其拉是被怨恨。就挑選看來，爲了祖宗個緣故其拉是被寵愛。<sup>29</sup> 因爲神明施恩賜撥誰，召誰來，再𣍐反悔。<sup>30</sup> 正像爾拉前頭弗依順神明<sup>\[2\]</sup>，難間爲了其拉弗依順，爾拉是得着哀憐。<sup>31</sup> 是介，其拉難間也是弗依順，使得其爲了爾拉所得着個哀憐也好得着哀憐。<sup>32</sup> 神明特爲攏總攔進<sup>\[3\]</sup>來弗依順裏向，好哀憐攏總。

<sup>\[1\] *Yiu-teh* *fæn*, ngæn-tsing hah-de. 有得翻，眼睛瞎了。（原註）</sup>

<sup>\[2\] *Keh* *liang-tsih*, feh i-jing, *sæn-go-z*, *yiu-teh* *fæn*, feh siang-sing. 箇兩節，「弗依順」有得翻，「弗相信」。（原註）</sup>

<sup>\[3\] *ʽÔh* *wô*, pô gyi long-tsong dô-kô lah-tsing. 或話，把其攏總大家攔進。（原註）</sup>

<sup>33</sup> Jing-ming-go fu-tsoh, teng tsʽong-ming, teng cü-sih, ao-miao vu-gyüong! Gyi-go pʽun-tön tse-kyiu feh tao-ti; Gyi-go lu-dao tsʽeh-dôh-feh-tao-go! <sup>34</sup> “Jü neng-keo hyiao-teh Cü-go sing-siang ? Gyi yiu teng jü siang-liang-ko ma?” \[Y. 40. 13.\] <sup>35</sup> “Jü yiu *soh-si* sin peh Cü, iao *Cü* pao-wæn gyi?” \[Ip. 41. 11.\] <sup>36</sup> Ing-we væn-veh tu z peng-ü Gyi, kʽao-djôh Gyi, kwe-ü Gyi. *Dæn-nyün* yüong-wô üong-yün *kwe* peh Gyi. Üô-meng.

<sup>33</sup> 神明個富足，等聰明，等知識，奧妙無窮！其個判斷追究弗到底，其個路道測度弗到個！<sup>34</sup> 「誰能夠曉得主個心想？其有等誰商量過嗎？」\[Y. 40. 13.\] <sup>35</sup> 「誰有啥西先撥主，要主報還其？」\[Ip. 41. 11.\] <sup>36</sup> 因爲萬物都是本於其，靠着其，歸於其。但願榮華永遠歸撥其。亞們。

---

### Lm. XII.

KA-NI hyüong-di, we-leh Jing-ming *ih-tsʽih-go* dz-pe ngô kyʽün ng-lah yüong hyin-zông zi-go kyi-sing hao tso ih-go ling-weh, tseng-kyʽi, Jing-ming sô hwun-hyi-go tsi-veh; *ziu-z* ng-lah pô ling-sing voh-z *Jing-ming* go fông-fah. <sup>2</sup> Ng-lah m-nao tsiao yin-dzæ z-shü-go yiang-shih; z iao pin-leh kôh-yiang siang-mao, ling-sing wun-ko; s-teh ng-lah hao bin-cʽih Jing-ming-go ts-i, *ziu-z* keh hao-go, *Jing-ming* sô hwun-hyi-go, djün-be-go z-ken.

介呢兄弟，爲了神明一切個慈悲我勸爾拉用獻上自個肌身好做一個靈活，尊起，神明所歡喜個祭物。就是爾拉把靈性服侍神明個方法。<sup>2</sup> 爾拉嘸得好照現在時世個樣式。是要變了各樣相貌，靈性換過，使得爾拉好辨出神明個旨意，就是箇好個，神明所歡喜個，全備個事幹。

<sup>3</sup> Ngô kʽao-djôh sô s-peh ngô go eng-we wô hyiang ng-lah kôh-nying dao, M-nao ko-ü meng-veng zi-tseng-zi-do; tông-kæ dzeng ʽeh-li-go sing-siang, kôh-nying tsiao Jing-ming sô feng peh gyi to-siao siang-sing-go sing. <sup>4</sup> Tsing-ziang ah-lah ih-go sing-zông yiu hyü-to ts-tʽi, keh-sing ts-tʽi tu m̆-teh tso-yiang yüong-dziang; <sup>5</sup> z-ka, ah-lah hyü-to nying dzæ-ü Kyi-toh yia z ih-go kyi-sing, ping-tsʽia dô-kô ngwu-siang tso pah-tʽi.

<sup>3</sup> 我靠着所賜撥我個恩惠話向爾拉各人道，嘸得好過於門份自尊自大，當該存合理個心想，各人照神明所分撥其多少相信個心。<sup>4</sup> 正像阿拉一個身上有許多肢體，箇星肢體都嘸得做樣用場。<sup>5</sup> 是介，阿拉許多人在於<u>基督</u>也是一個肌身，並且大家互相做百體。

<sup>6</sup> Ka-ni, tsiao sô s-peh ah-lah go eng-we, kyi-jün *kôh-nying* yiu *gyi* kôh-yiang eng-s; ʽôh-tsia *yiu* sin-cü-go eng-s, kæ tsiao siang-sing-go feng-tsʽeng ka *tso* *sin-cü-nying*; <sup>7</sup> ʽôh-tsia *yiu* bæn-z-go *eng-s*, *kæ* bæn-z; ʽôh-tsia z kông dao-li go, kæ kông dao-li; <sup>8</sup> ʽôh-tsia kyʽün-hwô-go, *kæ* kyʽün-hwô: feng peh nying-kô go, *iao* <sup>\[1\]</sup>tsing-sing; tsiao-kwun z-ken go, *iao* gying-lih; tso hao-z go, *iao* hwun-hyi-siang.

<sup>6</sup> 介呢，照所賜撥阿拉個恩惠，既然各人有其各樣恩賜；或者有先知個恩賜，該照相信個分寸介做先知人；<sup>7</sup> 或者有辦事個恩賜，該辦事；或者是講道理個，該講道理；<sup>8</sup> 或者勸化個，該勸化。分撥人家個，要真心<sup>\[1\]</sup>；照管事幹個，要勤力；做好事個，要歡喜相。

<sup>\[1\] *ʽÔh* *wô*, kwʽun-ʽong-da-liang: *kʽen* 2K. 8. 2. 或話，寬宏大量。看 2K. 8. 2.（原註）</sup>

<sup>9</sup> Jing-æ m-nao kô-go. Iao kʽeh-tsʽeng w̆a z-ken, tsʽing-gying hao z-ken. <sup>10</sup> Kông-tao tsʽing-æ hyüong-di, iao tsʽih-sing dô-kô siang-æ: kông-tao tseng-kying, iao ng tʽe-tseng ngô, ngô tʽe-tseng ng. <sup>11</sup> Iao gying-lih, m-nao yiæ-dæ; iao dzeng ih-fæn nyih-sing; iao *z-djông* voh-z Cü. <sup>12</sup> Dzeng siang-vông iao kao-hying; ziu wæn-næn iao jing-næ; tso tao-kao iao dzeng dziang-yün-ts sing. <sup>13</sup> Iao kong-ing sing-du-go yüong-dziang; tsih-dæ nying-kʽah, iao ing-gying.

<sup>9</sup> 仁愛嘸得好假個。要刻忖壞事幹，親近好事幹。<sup>10</sup> 講到親愛兄弟，要切心大家相愛。講到尊敬，要爾推尊我，我推尊爾。<sup>11</sup> 要勤力，嘸得好懈怠；要存一番熱心；要時常服侍主。<sup>12</sup> 存想望要高興；受患難要忍耐；做禱告要存長遠之心。<sup>13</sup> 要供應聖徒個用場；接待人客，要殷勤。

<sup>14</sup> Keh-sing pih-næn ng-lah go cü-kwu, iao coh-foh gyi: iao coh-foh, m-nao tsiu-mô. <sup>15</sup> Iao teng hwun-hyi-go cü-kwu dô-kô hwun-hyi, teng pe-shông-go cü-kwu dô-kô pe-shông. <sup>16</sup> Ng-lah dô-kô tsʽeo-de iao dong-sing-ʽeh-i. M-nao dzeng kyiao-ngao-go sing, z iao <sup>\[1\]</sup>teng ti-vi-go nying dong-ʽang-dong-zo. M-nao zi sön zi tsʽong-ming.

<sup>14</sup> 箇星逼難爾拉個主顧，要祝福其。要祝福，嘸得好咒罵。<sup>15</sup> 要等歡喜個主顧大家歡喜，等悲傷個主顧大家悲傷。<sup>16</sup> 爾拉大家湊隊要同心合意。嘸得好存驕傲個心，是要等低微個人同行同坐<sup>\[1\]</sup>。嘸得好自算自聰明。

<sup>\[1\] *ʽÔh* *wô*, cün-kwun ti-vi-go z-ken. 或話，專管低微個事幹。（原註）</sup>

<sup>17</sup> Ih-ngæn m-nao yi ôh pao ôh. Iao liu-sing kyʽi tso cong-nying sô sön tʽi-min z-ken. <sup>18</sup> Ziah tso-leh-læ, dzing zi-go lih-liang, iao ʽo-moh cong-nying. <sup>19</sup> Tsʽing-æ-go *hyüong-di*, m-nao zi sing zi-go ün; iao tʽe-nyiang ô-wông: ing-we yiu sia-tih, “Cü z-ka wô, ‘Sing-ün dzæ Ngô; Ngô we wæn-pao.’” \[Sm. 32. 35.\] <sup>20</sup> Keh-lah “ng-go ün-kô ziah du-kyi, hao peh gyi kyʽüoh; kʽeo-kʽeh, hao peh gyi hah: z-ka tso-fah, *kʽo-pi* do-leh tʽæn-ho te-zông gyi-go deo-teng.” \[Ty. 25. 21, 22.\] <sup>21</sup> M-nao be ôh z-ken tang-shü; iao pô hao z-ken kyʽi tang-ying gyi ôh z-ken.

<sup>17</sup> 一眼嘸得好以惡報惡。要留心去做衆人所算體面事幹。<sup>18</sup> 若做勒來，儘自個力量，要和睦衆人。<sup>19</sup> 親愛個兄弟，嘸得好自申自個冤，要推讓𢛟惶。因爲有寫的，「主是介話，『伸冤在我，我會還報。』」\[Sm. 32. 35.\] <sup>20</sup> 箇拉「爾個冤家若肚飢，好撥其喫；口渴，好撥其喝。是介做法，可比馱勒炭火堆上其個頭頂。」\[Ty. 25. 21, 22.\] <sup>21</sup> 嘸得好被惡事幹打輸，要把好事幹去打贏其惡事幹。

---

### Lm. XIII.

Keh-sing dzæ-zông yiu gyün-ping cü-kwu, væn-pah nying tu kæ voh-gyi. Ing-we m-yiu ih-yiang gyün-ping feh-z dzong Jing-ming ka læ; z yiu gyün-ping go, tu z Jing-ming sô shih-lih-go. <sup>2</sup> Sô-yi gyü-djih keh-go gyün-ping cü-kwu z ti-dih Jing-ming sô shih-lih-go kwe-kyü; keh-sing ti-dih-go cü-kwu pih-ding ziu ying-vah: <sup>3</sup> Keh-sing kwun-fu, hao ʽang-we hao-vong pʽô gyi, w̆a ʽang-we *kæ* *pʽô* *gyi*. Ng iao feh pʽô keh-go gyün-ping ma? *tsih* iao ʽang jün, ng ziu we teh-djôh gyi tsʽing-tsæn: <sup>4</sup> ing-we gyi z Jing-ming-go tsʽa-yüoh, iao peh ng teh-djôh hao-cʽü. Ng ziah-z tsôh ôh, kæ pʽô *gyi*: ing-we gyi feh-z kʽong-deo tsih-công seng-sah-ts-gyün; gyi z Jing-ming-go tsʽa-yüoh, hao sing-ün ying-vah tsôh ôh go cü-kwu. <sup>5</sup> Sô-yi pih iao voh gyi; feh tæn-tsih we-leh *pʽô* *gyi* ô-wông, ziu-z liang-sing-zông yia *kæ* *z-ka*. <sup>6</sup> We-leh ka, ng-lah yia kæ deo zin-liang; ing-we gyi-lah z tso Jing-ming-go bæn-z-nying, cün-kwun keh-go z-ken.

箇星在上有權柄主顧，凡百人都該服其。因爲嘸有一樣權柄弗是從神明介來。是有權柄個，都是神明所設立個。<sup>2</sup> 所以拒絕箇個權柄主顧是抵敵神明所設立個規矩，箇星抵敵個主顧必定受刑罰。<sup>3</sup> 箇星官府，好行爲好甮怕其，壞行爲該怕其。爾要弗怕箇個權柄嗎？只要行善，爾就會得着其稱讚。<sup>4</sup> 因爲其是神明個差役，要撥爾得着好處。爾若是作惡，該怕其。因爲其弗是空頭執掌生殺之權，其是神明個差役，好伸冤刑罰作惡個主顧。<sup>5</sup> 所以必要服其，弗單只爲了怕其𢛟惶，就是良心上也該是介。<sup>6</sup> 爲了介，爾拉也該投錢糧。因爲其拉是做神明個辦事人，專管箇個事幹。

<sup>7</sup> Væn-pah nying ing-teh-go meng-veng ng-lah kæ kwe peh gyi: *ing-teh* zin-liang, *kwe* gyi zin-liang; *ing-teh* se-din, kwe gyi se-din; *ing-teh* pʽô-gyü, pʽô-gyü gyi; *ing-teh* kying-djong, kying-djong gyi.

<sup>7</sup> 凡百人應得個門份爾拉該歸撥其。應得錢糧，歸其錢糧；應得稅鈿，歸其稅鈿；應得怕懼，怕懼其；應得敬重，敬重其。

<sup>8</sup> Ih-ngæn m-nao kyʽin nying-kô tsa; tsih-yiu dô-kô siang-æ-go tsa *feh-teh-feh* *kyʽin*: ing-we æ-sih bih-nying cü-kwu z tso-dzing lih-fah. <sup>9</sup> *Lih-fah-li* sô wô, “Feh-kʽo kæn-ying, Feh-kʽo sah *nying*, Feh-kʽo tʽeo-dao, Feh-kʽo hwông-kao nying-kô, Feh-kʽo sang tʽen-sing,” \[C. 2. 13–17.\] ʽôh-tsia wa-yiu soh-go bih-diao lih-fah, tu z dzæ-ü keh-kyü shih-wô pao-kwah-tsing dzæ-nen, ziu-z, “Kæ æ-sih ling-sô-kô ziang zi ih-yiang-go.” \[Lv. 19. 18.\] <sup>10</sup> Jing-æ tsæ-ve ʽæ ling-sô-kô; sô-yi jing-æ z tso-dzing lih-fah.

<sup>8</sup> 一眼嘸得好欠人家債，只有大家相愛個債弗得弗欠。因爲愛惜別人主顧是做成律法。<sup>9</sup> 律法裏所話，「弗可姦淫，弗可殺人，弗可偷盜，弗可謊告人家，弗可生貪心」\[C. 2. 13–17.\] 或者還有啥個別條律法，都是在於箇句說話包括進在內，就是，「該愛惜鄰舍家像自一樣個。」\[Lv. 19. 18.\] <sup>10</sup> 仁愛再𣍐害鄰舍家；所以仁愛是做成律法。

<sup>11</sup> *Kæ* z-ka *tso-nying*, ing-we hyiao-teh yin-dzæ z ah-lah tông-kæ su-sing-cün-læ z-ʽeo: ah-lah-go kyiu-sing næn-kæn pi *kyʽi-tsʽu* siang-sing-go z-ʽeo wa gying-de. <sup>12</sup> Yia-tao yi-kying kwʽa ko-de, tʽin kwʽa liang-de: ah-lah ziu kæ tʽeh-diao heh-en-go ʽang-we, cʽün-zông kwông-ming-go kwʽe-kah. <sup>13</sup> Kæ, ziang læ nyih-li, <sup>\[1\]</sup>jing-kwe-dao-kyü ka tso-nying ; m-nao vông-kyʽüoh-vông-yüong, tsiu-tse-wu-du, m-nao ying-lön, w̆ang-li, m-nao tsang-teo, tu-gyi, keh-sing. <sup>14</sup> Z iao cʽün-zông Cü Yiæ-su Kyi-toh; feh-kʽo liu-sing nyüoh-sing, kyʽi i-jing *gyi-go* s-yüôh.

<sup>11</sup> 該是介做人，因爲曉得現在是阿拉當該甦醒轉來時候。阿拉個救星難間比起初相信個時候還近了。<sup>12</sup> 夜到已經快過了，天快亮了。阿拉就該脫掉黑暗個行爲，穿上光明個盔甲。<sup>13</sup> 該，像來日裏，循規蹈矩介做人<sup>\[1\]</sup>；嘸得好妄喫妄用，酒醉糊塗，嘸得好淫亂，橫禮，嘸得好爭鬥，妒忌，箇星。<sup>14</sup> 是要穿上主<u>耶穌</u> <u>基督</u>，弗可留心肉身，去依順其個私慾。

<sup>\[1\] *ʽÔh* *wô*, tso-nying tön-tsing. 或話，做人端正。（原註）</sup>

---

### Lm. XIV.

SIANG-SING-GO sing no-ziah cü-kwu, yüong siu-liu gyi; tsih-z m-nao teng gyi bin-pih sing-li-go nyi-leng.

相信個心懦弱主顧，用收留其，只是嘸得好等其辯別心裏個議論。

<sup>2</sup> Yiu-teh-go siang-sing yiang-yiang tong-si tu hao kyʽüoh; ziah-z no-ziah cü-kwu, gyi *tsih* we kyʽüoh tsʽæ. <sup>3</sup> Kyʽüoh-go cü-kwu m-nao kʽen-kyʽing feh kyʽüoh-go cü-kwu, feh kyʽüoh-go cü-kwu yia m-nao pʽi-bing kyʽüoh-go cü-kwu: ing-we Jing-ming yi-kying siu-liu gyi. <sup>4</sup> Ng z jü hao pʽi-bing bih-nying-go yüong-nying ma? Gyi ʽôh-tsia lih-leh-djü ʽôh-tsia tih-tao, tu dzæ-ü gyi-zi-go cü-nying-kô. Gyi yia pih-ding lih-leh-djü; ing-we Jing-ming neng-keo peh gyi lih-leh-djü.

<sup>2</sup> 有得個相信樣樣東西都好喫，若是懦弱主顧，其只會喫菜。<sup>3</sup> 喫個主顧嘸得好看輕弗喫個主顧，弗喫個主顧也嘸得好批評喫個主顧。因爲神明已經收留其。<sup>4</sup> 爾是誰好批評別人個傭人嗎？其或者立勒住或者跌倒，都在於其自個主人家。其也必定立勒住，因爲神明能夠撥其立勒住。

<sup>5</sup> Yiu-teh-go kʽen-djong ih-go nyih-ts ko-jü bih-go nyih-ts; yiu-teh-go kʽen-djong long-tsong nyih-ts. Kôh-nying iao zi-go sing-li ding-kwe. <sup>6</sup> Kwu-djôh nyih-ts cü-kwu z we-leh Cü kwu-djôh-go; feh kwu-djôh nyih-ts cü-kwu yia z we-leh Cü feh kwu-djôh-go. Kyʽüoh-go cü-kwu z we-leh Cü kyʽüoh-go, ing-we z zia-zia Jing-ming; feh kyʽüoh-go cü-kwu z we-leh Cü feh kyʽüoh-go, yia z zia-zia Jing-ming. <sup>7</sup> Ing-we ah-lah cong-nying m̆-teh ih-go we-leh zi weh, yia m̆-teh ih-go we-leh zi si. <sup>8</sup> Ziah-z weh, z we-leh Cü weh-go; si, yia z we-leh Cü si-go: ka-ni, feh-leng weh, feh-leng si, ah-lah z Cü-go nying. <sup>9</sup> We-leh ka Kyi-toh yi si, yi tsæ bô-kyʽi, yi tso weh-nying, s-teh Gyi hao tso si-nying lin weh-nying-go Cü.

<sup>5</sup> 有得個看重一個日子過如別個日子，有得個看重攏總日子。各人要自個心裏定規。<sup>6</sup> 顧着日子主顧是爲了主顧着個，弗顧着日子主顧也是爲了主弗顧着個。喫個主顧是爲了主喫個，因爲是謝謝神明；弗喫個主顧是爲了主弗喫個，也是謝謝神明。<sup>7</sup> 因爲阿拉衆人嘸得一個爲了自活，也嘸得一個爲了自死。<sup>8</sup> 若是活，是爲了主活個；死，也是爲了主死個。介呢，弗論活，弗論死，阿拉是主個人。<sup>9</sup> 爲了介<u>基督</u>又死，又再爬起，又做活人，使得其好做死人連活人個主。

<sup>10</sup> Ng dza-we læ-tih pʽi-bing ng-go hyüong-di? Wa-yiu ng-noh dza-we kyʽing-kʽen ng-go hyüong-di? Tsiang-læ ah-lah long-tsong tu iao lih læ Kyi-toh-go fah-dông-zin. <sup>11</sup> *Sing-shü-li* yiu sia-tih; “Cü z-ka wô, ‘Ngô ts-tin Zi vah-tsiu, væn-pah kyiah-kʽo-deo pih-ding gyü-lôh læ Ngô-go min-zin, væn-pah zih-deo pih-ding tsæn-me Jing-ming.’” \[Y. 45. 23.\] <sup>12</sup> Ka kʽen-kyʽi-læ, ah-lah kôh-nying tu iao tao Jing-ming-go min-zin kyʽi sön zi-go tsiang.

<sup>10</sup> 爾咋會來的批評爾個兄弟？還有爾儂咋會輕看爾個兄弟？將來阿拉攏總都要立來<u>基督</u>個法堂前。<sup>11</sup> 聖書裏有寫的，「主是介話，『我指點自罰咒，凡百腳䯊頭必定跪落來我個面前，凡百舌頭必定讚美神明。』」\[Y. 45. 23.\] <sup>12</sup> 介看起來，阿拉各人都要到神明個面前去算自個賬。

<sup>13</sup> Keh-lah yi-ʽeo m-nao ng pʽi-bing ngô, ngô pʽi-bing ng: ng-lah neng-s ding-kwe keh ih-yiang, ziu-z m-nao pô pæn-tih-go tong-si, ʽôh-tsia yiu kwæn-ngæ go tong-si, fông læ hyüong-di min-zin. <sup>14</sup> Ngô dzæ-ü Cü Yiæ-su hyiao-teh, yia z kʽao-jih, m-yiu ih-yiang tong-si gyi-zi z <sup>\[1\]</sup>feh kyih-zing; tsih-yiu sön keh-yiang z feh kyih-zing cü-kwu, dzæ gyi ming-ʽô z <sup>\[1\]</sup>feh kyih-zing. <sup>15</sup> Ng-go hyüong-di ziah we-leh *ng-go* kyʽüoh-zih tæn sing-z, ng ziu <sup>\[2\]</sup>feh tsiao jing-æ ka tso-nying. Kyi-toh z dæ gyi si-go, ng m-nao pô ng-go kyʽüoh-zih s-teh gyi mih-vông.

<sup>13</sup> 箇拉以後嘸得好爾批評我，我批評爾。爾拉能使定規箇一樣，就是嘸得好把𢲔跌個東西，或者有關礙個東西，放來兄弟面前。<sup>14</sup> 我在於主<u>耶穌</u>曉得，也是靠實，嘸有一樣東西其自是弗潔淨<sup>\[1\]</sup>；只有算箇樣是弗潔淨<sup>\[1\]</sup>主顧，在其名下是弗潔淨。<sup>15</sup> 爾個兄弟若爲了爾個喫食擔心事，爾就弗照仁愛介做人<sup>\[2\]</sup>。<u>基督</u>是代其死個，爾嘸得好把爾個喫食使得其滅亡。

<sup>\[1\] Feh kyih-zing; *ʽôh* *wô*, ze-djông-go. 弗潔淨。或話，隨常個。（原註）</sup>

<sup>\[2\] *ʽÔh* *wô*, tso-nying m-jing-sing. 或話，做人嘸仁心。（原註）</sup>

<sup>16</sup> Ng-lah-go hao-cʽü m-nao peh nying-kô pông-hwe. <sup>17</sup> Jing-ming-go koh feh dzæ-ü kyʽüoh-kyʽüoh hah-hah; z dzæ-ü kong-yi, ʽo-moh, teng Sing-Ling-go kwʽa-lôh. <sup>18</sup> Læ keh-sing z-ken voh-z Kyi-toh cü-kwu, gyi z Jing-ming sô hwun-hyi, yia z nying sô tsʽing-tsæn-go.

<sup>16</sup> 爾拉個好處嘸得好撥人家謗毀。<sup>17</sup> 神明個國弗在於喫喫喝喝；是在於公義，和睦，等聖靈個快樂。<sup>18</sup> 來箇星事幹服侍<u>基督</u>主顧，其是神明所歡喜，也是人所稱讚個。

<sup>19</sup> Keh-lah keh-sing kwæn-ü ʽo-moh teng dô-kô dzing-dziu teh-kyʽi go z-ken, ah-lah kæ tông-sing tso. <sup>20</sup> M-nao we-leh kyʽüoh-zih hwe-diao Jing-ming-go sang-weh. Yiang-yiang tong-si tu z kyih-zing; tsih-z kyʽüoh-go cü-kwu, ziah ta-li bih-nying pæn-tih, dzæ gyi-go ming-ʽô z w̆a-go. <sup>21</sup> Ziah-z kyʽüoh hweng, hah tsiu, ʽôh-tsia *ze-bin* *soh-go* *z-ken*, iao ʽæ-li hyüong-di pæn-tih, ü gyi yiu ngæ, ʽôh-tsia long-leh gyi sing no-ziah, wa-z feh kyʽi tso hao. <sup>22</sup> Ng yiu siang-sing-go sing feh? Læ Jing-ming-go min-zin zi hao dzeng-tih. Ih-go nying zi sön tsôh-hying tso go z-ken, tsih iao feh sông zi-go liang-sing, ziu yiu foh-kyʽi. <sup>23</sup> Tsih-yiu *sing-li* kyin-nyi cü-kwu, ziah-z kyʽi kyʽüoh, z yi-kying ding-ze; ing-we feh-z cʽih-ü siang-sing: væn-pah feh cʽih-ü siang-sing go z-ken tu z ze.

<sup>19</sup> 箇拉箇星關於和睦等大家成就德氣個事幹，阿拉該當心做。<sup>20</sup> 嘸得好爲了喫食毀掉神明個生活。樣樣東西都是潔淨；只是喫個主顧，若帶累別人𢲔跌，在其個名下是壞個。<sup>21</sup> 若是喫葷，喝酒，或者隨便啥個事幹，要害累兄弟𢲔跌，於其有礙，或者弄勒其心懦弱，還是弗去做好。<sup>22</sup> 爾有相信個心弗？來神明個面前自好存的。一個人自算作興做個事幹，只要弗傷自個良心，就有福氣。<sup>23</sup> 只有心裏見疑主顧，若是去喫，是已經定罪；因爲弗是出於相信。凡百弗出於相信個事幹都是罪。

---

### Lm. XV.

Ah-lah kông-gyiang cü-kwu ing-kæ tæn-tông keh-sing feh kông-gyiang cü-kwu-go no-ziah, m-nao *tæn* peh zi hwun-hyi. <sup>2</sup> Ah-lah kôh-nying kæ ʽang jün, peh ling-sô-kô hwun-hyi; hao dzing-dziu *gyi-go* teh-kyʽi. <sup>3</sup> Ing-we Kyi-toh yia 1m̆-teh peh Zi hwun-hyi, fæn-cün z ing-nyiæn Sing-shü-li sô wô, “Keh-sing zôh-mô Ng go cü-kwu, gyi-lah-go zôh-mô shih-wô z ling-djôh Ngô.” \[S. 69. 9.\] <sup>4</sup> Z yü-sin sia-tih-go shih-wô tu z we-leh hyüing-hwe ah-lah sia-tih; s-teh ah-lah, teh-djôh dzong Sing-shü ka læ-go jing-næ teng en-w̆e, neng-keo dzeng siang-vông-go sing.

阿拉剛強主顧應該擔當箇星弗剛強主顧個懦弱，嘸得好單撥自歡喜。<sup>2</sup> 阿拉各人該行善，撥鄰舍家歡喜，好成就其個德氣。<sup>3</sup> 因爲<u>基督</u>也嘸得撥自歡喜，反轉是應驗聖書裏所話，「箇星𧮙罵爾個主顧，其拉個𧮙罵說話是臨着我。」\[S. 69. 9.\] <sup>4</sup> 是預先寫的個說話都是爲了訓誨阿拉寫的。使得阿拉，得着從聖書介來個忍耐等安慰，能夠存想望個心。

<sup>5</sup> Dæn-nyün keh-we s jing-næ teng en-w̆e go Jing-ming peh ng-lah tsiao Kyi-toh Yiæ-su-go <sup>\[1\]</sup>*pông-yiang* hao dô-kô dzeng tso-yiang sing-siang; <sup>6</sup> s-teh ng-lah ih-sing-ih-i ʽeh-kʽeo-zi-dong hao tsæn-me Jing-ming ah-lah Cü Yiæ-su Kyi-toh-go Ah-tia.

<sup>5</sup> 但願箇位賜忍耐等安慰個神明撥爾拉照<u>基督</u> <u>耶穌</u>個榜樣<sup>\[1\]</sup>好大家存做樣心想，<sup>6</sup> 使得爾拉一心一意合口齊動好讚美神明阿拉主<u>耶穌</u> <u>基督</u>個阿爹。

<sup>\[1\] *ʽÔh* *wô*, *feng-fu*. 或話，吩咐。（原註）</sup>

<sup>7</sup> Sô-yi ng-lah kæ dô-kô ng siu-liu ngô, ngô siu-liu ng, ziang Kyi-toh yia siu-liu ah-lah, hao kwe yüong-wô peh Jing-ming. <sup>9</sup> Ngô wô, Yiæ-su Kyi-toh z tso tsiu-keh-li-go Bæn-z-nying, iao ing-nyiæn Jing-ming-go dzing-jih, hao kʽao-jih keh-sing s-peh tsu-tsong go ing-hyü; <sup>9</sup> yi *s-teh* bih-koh-nying we-leh *Gyi-go* æ-lin hao kwe yüong-wô peh Jing-ming: ziang yiu sia-tih, wô, “Ngô,” we-leh ka, læ bih-koh-nying-go cong-nyiang we tsæn-me Ng, ko-tsʽông Ng-go ming-deo.” \[S. 18. 49.\] <sup>10</sup> Wa-yiu wô, “Ng-lah bih-koh-nying hao teng Gyi-zi-go pah-sing dô-kô kwʽa-lôh.” \[Sm. 32. 43.\] <sup>11</sup> Yi *wô*, “Ng-lah væn-koh, yüong tsæn-me Cü; ng-lah cong pah-sing, tu yüong coh-tsæn Gyi.” \[S. 117. 1.\] <sup>12</sup> Wa-yiu Yi-sæ-üô wô, “Yiæ-si-go Keng-cü we cʽih-læ; ziu-z keh-we be kyü-zông djü væn-koh Cü-kwu: bih-koh-nying tu we nyiang-vông Gyi.” \[Y. 11. 1.\]

<sup>7</sup> 所以爾拉該大家爾收留我，我收留爾，像<u>基督</u>也收留阿拉，好歸榮華撥神明。<sup>9</sup> 我話，<u>耶穌</u> <u>基督</u>是做周割禮個辦事人，要應驗神明個誠實，好靠實箇星賜撥祖宗個應許；<sup>9</sup> 又使得別國人爲了其個哀憐好歸榮華撥神明。像有寫的，話，「我，爲了介，來別國人個中央會讚美爾，歌唱爾個名頭。」\[S. 18. 49.\] <sup>10</sup> 還有話，「爾拉別國人好等其自個百姓大家快樂。」\[Sm. 32. 43.\] <sup>11</sup> 又話，「爾拉萬國，用讚美主；爾拉衆百姓，都用祝讚其。」\[S. 117. 1.\] <sup>12</sup> 還有<u>以賽亞</u>話，「<u>耶西</u>個根株會出來，就是箇位被舉上治萬國主顧。別國人都會仰望其。」\[Y. 11. 1.\]

<sup>13</sup> Dæn-nyün keh-we s siang-vông go Jing-ming we peh ng-lah dzeng siang-sing-go sing hao cʽong-mun ih-tsʽih kwʽa-lôh bing-en; s-teh ng-lah-go siang-vông-go sing, kʽao-djôh Sing-Ling-go neng-ken, we yü-kô to-kyʽi-læ.

<sup>13</sup> 但願箇位賜想望個神明會撥爾拉存相信個心好充滿一切快樂平安。使得爾拉個想望個心，靠着聖靈個能幹，會愈加多起來。

<sup>14</sup> HYÜONG-DI, ngô-zi yia jih-we siang-sing ng-lah-go liang-jün læ-leh tsoh, yi cʽong-mun ih-tsʽih-go cü-sih, zi neng-keo dô-kô siang-kyʽün. <sup>15</sup> Dæn-z ngô fông-tæn-tin sia sing peh ng-lah hyüong-di, z iao di-sing ng-lah; ing-we Jing-ming s-peh ngô eng-we <sup>16</sup> hao læ bih-koh-nying cong-nyiang tso Yiæ-su Kyi-toh-go bæn-z-nying, ziang tsi-s ka bæn Jing-ming foh-ing-go z-ken, s-teh bih-koh-nying hao tso *Jing-ming* sô hwun-hyi-go tsi-veh, z dzæ-ü Sing-Ling tseng-kyʽi-liao-go.

<sup>14</sup> 兄弟，我自也實惠相信爾拉個良善來勒足，又充滿一切個知識，自能夠大家相勸。<sup>15</sup> 但是我放膽點寫信撥爾拉兄弟，是要提醒爾拉。因爲神明賜撥我恩惠 <sup>16</sup> 好來別國人中央做<u>耶穌</u> <u>基督</u>個辦事人，像祭司介辦神明福音個事幹，使得別國人好做神明所歡喜個祭物，是在於聖靈尊起了個。

<sup>17</sup> Keh-lah kông-tao Jing-ming z-ken, ngô dzæ-ü Kyi-toh Yiæ-su yiu-leh hao kwʽô-kʽeo. <sup>18</sup> Ing-we ngô bih-nyiang-kao feh ken kông; *tsih* *kông* Kyi-toh tsia ngô sing-zông tso-go z-ken, peh bih-koh-nying læ kwe-voh; *ziu-z* *yüong* *ngô-go* kʽeo-kong, ʽang-ts, <sup>19</sup> teng jing-tsih gyi-z-go neng-ken, teng Jing-ming-go Ling-go neng-ken; z-ka, dzong Yiæ-lu-sah-leng s-deh-lön-kyʽün ih-dzih tao Yi-li-li-kwu, ngô yi-kying djün-pin Kyi-toh-go foh-ing. <sup>20</sup> Ngô ôh siang djün foh-ing, feh-z læ keh-sing yi-kying tʽing-meng Kyi-toh ming-z go di-fông, sæn-leh kyʽi oh læ bih-nying-go ziang-kyiah-zông: <sup>21</sup> z ziang *Sing-shü-li* sô sia-tih, “M-nying pô Gyi fong-sing tʽong-cü gyi-lah cü-kwu, tsiang-læ we kʽen-kyin; m-neh tʽing-meng-ko cü-kwu, tsiang-læ we hyiao-teh.” \[Y. 52. 15.\]

<sup>17</sup> 箇拉講到神明事幹，我在於<u>基督</u> <u>耶穌</u>有勒好誇口。<sup>18</sup> 因爲我別樣告弗敢講，只講<u>基督</u>藉我身上做個事幹，撥別國人來歸服。就是用我個口供，行止，<sup>19</sup> 等神蹟奇事個能幹，等神明個靈個能幹。是介，從<u>耶路撒冷</u>四凸亂圈一直到<u>以利哩古</u>，我已經傳遍<u>基督</u>個福音。<sup>20</sup> 我惡相傳福音，弗是來箇星已經聽聞<u>基督</u>名字個地方，省勒起屋來別人個牆腳上。<sup>21</sup> 是像聖書裏所寫的，「嘸人把其風聲通知其拉主顧，將來會看見；嘸得聽聞過主顧，將來會曉得。」\[Y. 52. 15.\]

<sup>22</sup> Ngô sô-yi <sup>\[1\]</sup>keh hyü-to tsao-su yiu tsu-kah feh neng-keo tao ng-lah u-sen læ. <sup>23</sup> Dæn-z yin-dzæ læ dông-pin di-fông m-cʽü *hao* *djün* *foh-ing*, yi le-nyin kʽeh-siang læ kyin ng-lah, <sup>24</sup> ngô tao Z-pæn-yüô kyʽi z-ʽeo, we tao ng-lah u-sen læ. Ngô siang-vông jing-lu kʽen-kyin ng-lah, sin teng ng-lah <sup>\[2\]</sup>*dô-kô* *jü-jü* yiu-tin peh ngô i-sing-mun-tsoh, *ʽeo-deo* hao peh ng-lah song ngô ko-kyʽi.

<sup>22</sup> 我所以箇許多遭數<sup>\[1\]</sup>有阻隔弗能夠到爾拉烏碎來。<sup>23</sup> 但是現在來蕩邊地方嘸處好傳福音，又屢年渴想來見爾拉，<sup>24</sup> 我到<u>士班雅</u>去時候，會到爾拉烏碎來。我想望順路看見爾拉，先等爾拉大家聚聚有點撥我依心滿足<sup>\[2\]</sup>，後頭好撥爾拉送我過去。

<sup>\[1\] *ʽÔh* *wô*, do-nyiang. 或話，大樣。（原註）</sup>

<sup>\[2\] *ʽÔh* *wô*, sông-sông-kwʽa-kwʽa jü-jü. 或話，爽爽快快聚聚。（原註）</sup>

<sup>25</sup> Næn-kæn ngô z tao Yiæ-lu-sah-leng kyʽi kong-ing sing-du. <sup>26</sup> Ing-we Mô-gyi-teng teng Üô-kæ-üô *nying* z hwun-hyi kyün-long nying-ts peh Yiæ-lu-sah-leng sing-du-go gyüong-kwʽu cü-kwu. <sup>27</sup> Gyi-lah z hwun-hyi; keh yia z gyi-lah ing-kæ wæn go tsa: ing-we bih-koh-nying kyi-jün dô-kô teh-djôh gyi-lah weh-ling-go hao-cʽü, z-jün tông-kæ pô nyüoh-sing-go hao-cʽü keh-hyiang kyʽi kong-ing gyi-lah. <sup>28</sup> Teng ngô keh-go z-ken tso-dzing, keh-go ko-ts kao-dæ gyi-lah siu-li, ngô we ko ng-lah-go di-fông tao Z-pæn-yüô kyʽi. <sup>29</sup> Ngô yia hyiao-teh tao ng-lah u-sen læ z-ʽeo, pih-ding ta-leh Kyi-toh foh-ing-go mun-tsoh hao-cʽü ka læ.

<sup>25</sup> 難間我是到<u>耶路撒冷</u>去供應聖徒。<sup>26</sup> 因爲<u>馬其頓</u>等<u>亞該亞</u>人是歡喜捐攏銀子撥<u>耶路撒冷</u>聖徒個窮苦主顧。<sup>27</sup> 其拉是歡喜，箇也是其拉應該還個債。因爲別國人既然大家得着其拉活靈個好處，自然當該把肉身個好處箇向去供應其拉。<sup>28</sup> 等我箇個事幹做成，箇個果子交代其拉手裏，我會過爾拉個地方到<u>士班雅</u>去。<sup>29</sup> 我也曉得到爾拉烏碎來時候，必定帶勒<u>基督</u>福音個滿足好處介來。

<sup>30</sup> Ngô we-leh ah-lah Cü Yiæ-su Kyi-toh-go *ming-deo* teng *Sing*-Ling-go dz-æ, kyʽün ng-lah hyüong-di, teng ngô dô-kô dong-sing-yiah-lih tʽi ngô gyiu-gyiu Jing-ming; <sup>31</sup> hao peh ngô tʽeh-cʽih Yiu-tʽa di-fông keh-sing <sup>\[1\]</sup>feh i-jing cü-kwu-go siu-li, yi s-teh ngô tao Yiæ-lu-sah-leng *kyʽi* kong-ing go z-ken we peh sing-du hwun-hyi; <sup>32</sup> s-teh ngô kʽao-djôh Jing-ming-go ts-i hao hwun-hwun-hyi-hyi tao ng-lah u-sen læ, teng ng-lah dô-kô teh-djôh en-w̆e. <sup>33</sup> Dæn-nyün keh-we ʽo-bing-go Jing-ming teng ng-lah cong-nying dô-kô læ-tong. Üô-meng.

<sup>30</sup> 我爲了阿拉主<u>耶穌</u> <u>基督</u>個名頭等聖靈個慈愛，勸爾拉兄弟，等我大家同心協力替我求求神明，<sup>31</sup> 好撥我脫出<u>猶太</u>地方箇星弗依順<sup>\[1\]</sup>主顧個手裏，又使得我到<u>耶路撒冷</u>去供應個事幹會撥聖徒歡喜，<sup>32</sup> 使得我靠着神明個旨意好歡歡喜喜到爾拉烏碎來，等爾拉大家得着安慰。<sup>33</sup> 但願箇位和平個神明等爾拉衆人大家來東。亞們。

<sup>\[1\] *ʽÔh* *wô*, feh siang-sing. 或話，弗相信。（原註）</sup>

---

### Lm. XVI.

AH-LAH tsi-me Fi-pi, z Kyin-keh-li kyiao-we-go bæn-z-nying, ngô tʽôh-tʽôh ng-lah; <sup>2</sup> iao ng-lah tsiao sing-du-go meng-veng dzæ-ü Cü siu-liu gyi; ping-tsʽia gyi yiu soh-go iao ng-lah, ng-lah kæ pông-dzu gyi: ing-we gyi yi-kying *pông-dzu* hyü-to nying ko, yia pông-dzu ngô ko.

阿拉姊妹<u>腓比</u>，是<u>堅革哩</u>教會個辦事人，我託託爾拉，<sup>2</sup> 要爾拉照聖徒個門份在於主收留其。並且其有啥個要爾拉，爾拉該幫助其。因爲其已經幫助許多人過，也幫助我過。

<sup>3</sup> Hao mông-mông Pah-kyi-lah teng Üô-kyü-lah, z dzæ-ü Kyi-toh Yiæ-su tso ngô-go pông-siu. <sup>4</sup> Gyi-lah, we-leh ngô sing-ming, zi-go deo-kying tsʽô-ih-ngæn ʽeo-leh tao-kʽeo-li: fi-dæn ngô, ziu-z bih-koh-go cong kyiao-we tu ken-zia gyi. <sup>5</sup> Wa-yiu *mông-mông* gyi-lah oh-li-go kyiao-we. Hao mông-mông ngô tsʽing-æ-go Yi-pæ-nyi-tʽu; gyi z Üô-kæ-üô hyin-zông peh Kyi-toh go zông-sing ko-ts. <sup>6</sup> Hao mông-mông Mô-li-üô; gyi we-leh ah-lah hyü-to lao-sing-fi-lih. <sup>7</sup> Hao mông-mông En-to-nyi-kwu teng Yiu-nyi-üô, z ngô tsʽing-kyün, teng ngô dong-de lôh-kæn-go; gyi-lah læ s-du cong-nyiang yiu ming-sing; yia sin-jü ngô tso Kyi-toh-go meng-du. <sup>8</sup> Mông-mông En-pah-li; gyi dzæ-ü Cü z ngô sô tsʽing-æ-go. <sup>9</sup> Mông-mông R-pô-nu, dzæ-ü Kyi-toh tso ah-lah pông-siu; teng ngô tsʽing-æ-go Z-da-kwu. <sup>10</sup> Mông-mông Üô-pi-li; gyi dzæ-ü Kyi-toh z s-cʽih-liao-go nying. Mông-mông Üô-li-to-pu <sup>\[1\]</sup>keh-kô li-hyiang-go *sing-du*. <sup>11</sup> Mông-mông ngô-go tsʽing-kyün Hyi-lo-tʽin. Mông-mông Nô-gyi-su <sup>\[1\]</sup>keh-kô li-hyiang keh-sing dzæ-ü Cü go. <sup>12</sup> Mông-mông Tʽu-fi-nô teng Tʽu-fu-sah, z dzæ-ü Cü lao-sing-fi-lih-go *tsi-me*. Mông-mông tsʽing-æ-go *tsi-me* Pe-sih; gyi dzæ-ü Cü yiu hyü-to lao-sing-fi-lih. <sup>13</sup> Mông-mông Lu-fu, z dzæ-ü Cü tʽiao-shün-go: wa-yiu *mông-mông* gyi ah-nyiang, yia z ngô ah-nyiang. <sup>14</sup> Mông-mông Üô-seng-gyi-tʽu, Feh-leh-ken, Heh-mô, Pah-lo-pô, Heh-mi keh-sing, teng gyi-lah dô-kô læ-kæn-go hyüong-di. <sup>15</sup> Mông-mông Fi-lo-lo-kwu teng Yiu-li-üô, Nyi-li-üô teng gyi tsi-me, wa-yiu O-ling-pô teng gyi-lah dô-kô læ-kæn-go cong sing-du. <sup>16</sup> Ng-lah iao ts-ts-dzing-dzing ʽang hyüong-cü-go li, dô-kô mông-mông. Kyi-toh-go kyiao-we tu mông-mông ng-lah.

<sup>3</sup> 好望望<u>百基拉</u>等<u>亞居拉</u>，是在於<u>基督</u> <u>耶穌</u>做我個幫手。<sup>4</sup> 其拉，爲了我性命，自個頭頸差一眼候勒刀口裏。非但我，就是別國個衆教會都感謝其。<sup>5</sup> 還有望望其拉屋裏個教會。好望望我親愛個<u>以拜尼土</u>，其是<u>亞該亞</u>獻上撥<u>基督</u>個嘗新果子。<sup>6</sup> 好望望<u>馬利亞</u>，其爲了阿拉許多勞心費力。<sup>7</sup> 好望望<u>安多尼古</u>、等<u>猶尼亞</u>，是我親眷，等我同隊落監個。其拉來使徒中央有名聲，也先如我做<u>基督</u>個門徒。<sup>8</sup> 望望<u>暗伯利</u>，其在於主是我所親愛個。<sup>9</sup> 望望<u>耳巴奴</u>，在於<u>基督</u>做阿拉幫手；等我親愛個<u>士大古</u>。<sup>10</sup> 望望亞比利，其在於<u>基督</u>是試出了個人。望望<u>亞利多布</u>箇家<sup>\[1\]</sup>裏向個聖徒。<sup>11</sup> 望望我個親眷<u>希羅天</u>。望望<u>拿其數</u>箇家<sup>\[1\]</sup>裏向箇星在於主個。<sup>12</sup> 望望<u>土非拿</u>、等<u>土富撒</u>，是在於主勞心費力個姊妹。望望親愛個姊妹<u>彼息</u>，其在於主有許多勞心費力。<sup>13</sup> 望望<u>魯孚</u>，是在於主挑選個。還有望望其阿孃，也是我阿孃。<sup>14</sup> 望望<u>亞遜其土</u>、<u>弗勒干</u>、<u>黑馬</u>、<u>八羅巴</u>、<u>黑米</u>箇星，等其拉大家來間個兄弟。<sup>15</sup> 望望<u>非羅羅古</u>、等<u>猶利亞</u>、<u>尼利亞</u>、等其姊妹，還有<u>阿林巴</u>、等其拉大家來間個衆聖徒。<sup>16</sup> 爾拉要致致誠誠行嗅嘴個禮，大家望望。<u>基督</u>個教會都望望爾拉。

<sup>\[1\] *Keh* *liang* *tsih*, keh-kô *liang-go* *z*, *yiu-teh* *wô*, beng-yiu. 箇兩節，「箇家」兩個字，有得話，「朋友」。（原註）</sup>

<sup>17</sup> Ngô kyʽün ng-lah, hyüong-di, yüong kwu-djôh keh-sing feh tsiao ng-lah sô ʽôh-ko-go dao-li long-cʽih feng-kʽæ z-ken, ʽæ-li nying væn-ze go cü-kwu: yüong bi-kʽæ gyi-lah. <sup>18</sup> Keh-cü nying feh-z voh-z ah-lah Cü Yiæ-su Kyi-toh, z *voh-z* gyi-zi-go du-bi; gyi-lah pô din-dông-mih-ti vong-dzing shih-wô hong-yiu keh-sing dzing-jih nying-go sing. <sup>19</sup> Ng-lah i-jing-go *ming-sing* tao-cʽü tu teh-cü-de. Sô-yi ngô we-leh ng-lah hwun-hyi; tsih-z ngô iao ng-lah, kông-tao hao z-ken, we tsʽong-ming; kông-tao w̆a z-ken, we <sup>\[1\]</sup>lao-jih. <sup>20</sup> Keh-we ʽo-bing-go Jing-ming we soh-soh tsiang Sah-dæn <sup>\[2\]</sup>peh ng-lah kyiah-ʽô dah-wu. Dæn-nyün ah-lah Cü Yiæ-su Kyi-toh-go eng-we teng ng-lah dô-kô læ-tong.

<sup>17</sup> 我勸爾拉，兄弟，用顧着箇星弗照爾拉所學過個道理弄出分開事幹、害累人犯罪個主顧，用避開其拉。<sup>18</sup> 箇株人弗是服侍阿拉主<u>耶穌</u> <u>基督</u>，是服侍其自個肚皮。其拉把甜糖蜜渧奉承說話哄誘箇星誠實人個心。<sup>19</sup> 爾拉依順個名聲到處都得知了。所以我爲了爾拉歡喜，只是我要爾拉，講到好事幹，會聰明；講到壞事幹，會老實<sup>\[1\]</sup>。<sup>20</sup> 箇位和平個神明會速速將<u>撒但</u>撥爾拉腳下踏糊<sup>\[2\]</sup>。但願阿拉主<u>耶穌</u> <u>基督</u>個恩惠等爾拉大家來東。

<sup>\[1\] *ʽÔh* *wô*, nyü-beng. 或話，愚笨。（原註）</sup>

<sup>\[2\] *ʽÔh* *wô*, sông-ʽæ læ ng-lah kyiah-ʽô: *kʽen* Ts. 3. 15. 或話，傷害來爾拉腳下。看 Ts. 3. 15.（原註）</sup>

<sup>21</sup> Ngô-go pông-siu Di-mo-tʽa, teng ngô tsʽing-kyün Lu-gyiu Yiæ-seng Sô-si-pô-teh, tu mông-mông ng-lah. <sup>22</sup> Ngô dæ-sia keh-fong sing go Teh-tiu, dzæ-ü Cü mông-mông ng-lah. <sup>23</sup> Kyüô-yiu mông-mông ng-lah; gyi z su-djông liu ngô teng kyiao-we-li-go cong-nying. Yün-li-go kwʽu-vông Yi-lah-tu, teng *ah-lah* hyüong-di Kwah-tʽu, mông-mông ng-lah.

<sup>21</sup> 我個幫手<u>提摩太</u>，等我親眷<u>路求</u>、<u>耶孫</u>、<u>所西巴德</u>，都望望爾拉。<sup>22</sup> 我代寫箇封信個<u>德丟</u>，在於主望望爾拉。<sup>23</sup> <u>加猶</u>望望爾拉，其是素常留我等教會裏個衆人。縣裏個庫房<u>以拉都</u>，等阿拉兄弟<u>括土</u>，望望爾拉。

<sup>24</sup> Dæn-nyün ah-lah Cü Yiæ-su Kyi-toh-go eng-we teng ng-lah cong-nying dô-kô læ-tong. Üô-meng.

<sup>24</sup> 但願阿拉主<u>耶穌</u> <u>基督</u>個恩惠等爾拉衆人大家來東。亞們。

<sup>25</sup> Næn-kæn Keh-we neng-keo tsiao ngô-go foh-ing teng sô djün Yiæ-su Kyi-toh-go dao-li kyin-kwu ng-lah-go sing, (*keh-go* *dao-li* ziu-z hyin-cʽih keh ao-miao z-ken, üong-kwu-yi-læ z ing-dzông-tih, <sup>26</sup> yin-dzæ z piao ming-bah, ping-tsʽia tsiao keh-we üong-yün Jing-ming-go feng-fu, yüong-djôh sin-cü-nying-go shü, djün peh væn-koh-nying hao siang-sing i-jing;) <sup>27</sup> dæn-nyün yüong-wô, kʽao-djôh Yiæ-su Kyi-toh, üong-yün kwe peh keh doh-ih-we tsʽong-ming-go Jing-ming. Üô-meng.

<sup>25</sup> 難間箇位能夠照我個福音等所傳<u>耶穌</u> <u>基督</u>個道理堅固爾拉個心，（箇個道理就是顯出箇奧妙事幹，永古以來是隱藏的，<sup>26</sup> 現在是表明白，並且照箇位永遠神明個吩咐，用着先知人個書，傳撥萬國人好相信依順。）<sup>27</sup> 但願榮華，靠着<u>耶穌</u> <u>基督</u>，永遠歸撥箇獨一位聰明個神明。亞們。
