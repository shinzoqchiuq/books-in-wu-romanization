## S-DU PAO-LO SIA PEH KO-LONG-TO NYING DI-IH-FONG SHÜ-SING. 使徒<u>保羅</u>寫撥<u>哥林多</u>人第一封書信

### 1K. I.

VONG Jing-ming-go ts-i dziao-læ tso Yiæ-su Kyi-toh-go s-du Pao-lo, teng hyüong-di Sô-di-nyi, <sup>2</sup> *mông-mông* Ko-ling-to di-fông Jing-ming-go kyiao-we, ziu-z dzæ-ü Kyi-toh Yiæ-su sô tseng-kyʽi, be dziao-læ tso sing-du go; wa-yiu væn-pah, læ ze-bin soh-go u-sen, gyiu ah-lah Cü Yiæ-su Kyi-toh-go ming-deo cü-kwu; (*Gyi* feh tæn-tsih z ah-lah-go *Cü*, yia z gyi-lah-go *Cü*:) <sup>3</sup> Dæn-nyün Jing-ming ah-lah *Tʽin*-Vu, teng Cü Yiæ-su Kyi-toh, s-lôh eng-we bing-en peh ng-lah.

奉神明個旨意召來做<u>耶穌</u> <u>基督</u>個使徒<u>保羅</u>，等兄弟<u>所提尼</u>，<sup>2</sup> 望望<u>哥林多</u>地方神明個教會，就是在於<u>基督</u> <u>耶穌</u>所尊起，被召來做聖徒個；還有凡百，來隨便啥個烏碎，求阿拉主<u>耶穌</u> <u>基督</u>個名頭主顧；（其弗單只是阿拉個主，也是其拉個主。）<sup>3</sup> 但願神明阿拉天父，等主<u>耶穌</u> <u>基督</u>，賜落恩惠平安撥爾拉。

<sup>4</sup> NGÔ we-leh ng-lah z-djông zia-zia ngô-go Jing-ming, *ziu-z* we-leh Jing-ming-go eng-we dzæ-ü Kyi-toh Yiæ-su sô s-peh ng-lah go; <sup>5</sup> ing-we ng-lah dzæ-ü Gyi yiang-yiang tu fu-tsoh, yiu yiang-yiang kʽeo-dzæ yiang-yiang cü-sih; <sup>6</sup> tsing-ziang Kyi-toh-go te-tsing zin-deo læ ng-lah-go cong-nyiang kʽao-jih-de: <sup>7</sup> z-ka ng-lah ih-ngæn feh kyʽüih-siao soh-go eng-s, læ-tih teng-dæ ah-lah Cü Yiæ-su Kyi-toh hyin-cʽih-læ. <sup>8</sup> Gyi yia we kyin-kwu ng-lah tao ti, s-teh ng-lah læ ah-lah Cü Yiæ-su Kyi-toh-go nyih-ts m-kao hao pʽi-bing. <sup>9</sup> Jing-ming z sing-jih-go; z Gyi dziao ng-lah læ, hao teng Gyi Ng-ts Yiæ-su Kyi-toh ah-lah-go Cü dô-kô yiu-veng.

<sup>4</sup> 我爲了爾拉時常謝謝我個神明，就是爲了神明個恩惠在於<u>基督</u> <u>耶穌</u>所賜撥爾拉個；<sup>5</sup> 因爲爾拉在於其樣樣都富足，有樣樣口才樣樣知識；<sup>6</sup> 正像<u>基督</u>個對證前頭來爾拉個中央靠實了。<sup>7</sup> 是介爾拉一眼弗缺少啥個恩賜，來的等待阿拉主<u>耶穌</u> <u>基督</u>顯出來。<sup>8</sup> 其也會堅固爾拉到底，使得爾拉來阿拉主<u>耶穌</u> <u>基督</u>個日子嘸告好批評。<sup>9</sup> 神明是信實個。是其召爾拉來，好等其兒子<u>耶穌</u> <u>基督</u>阿拉個主大家有份。

<sup>10</sup> NGÔ tʽôh ah-lah Cü Yiæ-su Kyi-toh-go ming-deo kyʽün-kyʽün ng-lah, hyüong-di, iao ng-lah kông shih-wô tu siang-dong, m-nao yiu feng-kʽæ z-ken, tsong iao tso-yiang sing-siang tso-yiang i-s ʽeh-r-we-ih. <sup>11</sup> Ing-we Keh-læ *oh-li* yiu nying pô ng-lah hyüong-di z-ken læ kao-su ngô, wô-ng-lah cong-nyiang yiu tsang-leng. <sup>12</sup> Ngô z kông-tao ng-lah kôh-nying sô læ-tih wô, “Ngô z joh-ü Pao-lo go;” “Ngô z joh-ü Üô-po-lo go;” “Ngô z joh-ü Kyi-fah go;” “Ngô z joh-ü Kyi-toh go.”

<sup>10</sup> 我託阿拉主<u>耶穌</u> <u>基督</u>個名頭勸勸爾拉，兄弟，要爾拉講說話都相同，嘸得好有分開事幹，總要做樣心想做樣意思合而爲一。<sup>11</sup> 因爲<u>革來</u>屋裏有人把爾拉兄弟事幹來告訴我，話爾拉中央有爭論。<sup>12</sup> 我是講到爾拉各人所來的話，「我是屬於<u>保羅</u>個；」「我是屬於<u>亞波羅</u>個；」「我是屬於<u>磯法</u>個；」「我是屬於<u>基督</u>個。」

<sup>13</sup> Kyi-toh z feng-kʽæ-de ma? Pao-lo næn-dao tʽi ng-lah ting læ jih-z-kô de ma? Ng-lah ziu si-li næn-dao z vong Pao-lo-go ming-deo ma? <sup>14</sup> Ngô zia-zia Jing-ming, djü-leh Keh-li-z-pu teng Kyüô-yiu ts-nga, ngô m̆-teh teng ng-lah bih-nying ʽang si-li ko; <sup>15</sup> sæn-leh nying-kô wô ngô tsʽô zi-go ming-deo ʽang si-li. <sup>16</sup> Wa-yiu Z-di-fæn keh-kô ngô yia ʽang si-li ko-de: feh-tsiao wa-yiu teng bih-nying ʽang si-li ko m, ngô tao kyi-feh-kyʽi.

<sup>13</sup> <u>基督</u>是分開了嗎？<u>保羅</u>難道替爾拉釘來十字架了嗎？爾拉受洗禮難道是奉<u>保羅</u>個名頭嗎？<sup>14</sup> 我謝謝神明，除了<u>革利士布</u>等<u>迦猶</u>之外，我嘸得等爾拉別人行洗禮過；<sup>15</sup> 省勒人家話我差自個名頭行洗禮。<sup>16</sup> 還有<u>士提反</u>箇家我也行洗禮過了。弗照還有等別人行洗禮過嘸，我倒記弗起。

<sup>17</sup> Ing-we Kyi-toh feh-z tsʽa ngô læ ʽang si-li, z *tsʽa* *ngô* *læ* djün foh-ing: yia feh iao yüong tsʽong-ming shih-wô, kʽong-pʽô Kyi-toh-go jih-z-kô iao lôh-kʽong. <sup>18</sup> Keh jih-z-kô-go dao-li, dziu mih-vông cü-kwu kʽen-læ, z nyü-beng-go; dziu ah-lah teh-kyiu cü-kwu kʽen-læ, z Jing-ming-go neng-ken. <sup>19</sup> Ing-we yiu sia-tih, wô, “Ngô we mih-diao tsʽong-ming cü-kwu-go tsʽong-ming, we fi-diao yiu kyin-sih cü-kwu-go kyin-sih.” \[Y. 29. 14.\] <sup>20</sup> Keh tsʽong-ming cü-kwu læ ʽah-li? doh-shü-nying læ ʽah-li? yin-dzæ z-shü we bin-leng cü-kwu læ ʽah-li? Jing-ming kyʽi feh-z pô keh shü-kæn-zông-go tsʽong-ming pin tso nyü-beng ma? <sup>21</sup> Kyi-jün, tsiao Jing-ming-go tsʽong-ming, shü-kæn-zông kʽao-djôh tsʽong-ming *cong-ü* feh sih-teh Jing-ming, keh-tsao Jing-ming hwun-hyi yüong keh nyü-beng djün-kyiao-go fông-fah kyʽi kyiu siang-sing cü-kwu. <sup>22</sup> Yiu-tʽa nying z iao ziao-deo, Hyi-lah nying z siang tsʽong-ming: <sup>23</sup> tsih-yiu ah-lah z djün ting jih-z-kô go Kyi-toh; dziu Yiu-tʽa nying kʽen-læ z kʽeh-tsʽeng-go, dziu Hyi-lah nying kʽen-læ z nyü-beng-go; <sup>24</sup> dæn-z keh-sing be dziao-læ go cü-kwu, feh-leng Yiu-tʽa nying Hyi-lah nying, dziu gyi kʽen-læ z Kyi-toh, Jing-ming-go neng-ken, Jing-ming-go tsʽong-ming. <sup>25</sup> Ing-we Jing-ming-go nyü-beng pi nying wa tsʽong-ming; Jing-ming-go no-ziah pi nying wa neng-ken.

<sup>17</sup> 因爲<u>基督</u>弗是差我來行洗禮，是差我來傳福音。也弗要用聰明說話，恐怕<u>基督</u>個十字架要落空。<sup>18</sup> 箇十字架個道理，就滅亡主顧看來，是愚笨個；就阿拉得救主顧看來，是神明個能幹。<sup>19</sup> 因爲有寫的，話，「我會滅掉聰明主顧個聰明，會廢掉有見識主顧個見識。」\[Y. 29. 14.\] <sup>20</sup> 箇聰明主顧來何裏？讀書人來何裏？現在時世會辯論主顧來何裏？神明豈弗是把箇世間上個聰明變做愚笨嗎？<sup>21</sup> 既然，照神明個聰明，世間上靠着聰明終於弗識得神明，箇遭神明歡喜用箇愚笨傳教個方法去救相信主顧。<sup>22</sup> <u>猶太</u>人是要兆頭，<u>希臘</u>人是想聰明。<sup>23</sup> 只有阿拉是傳釘十字架個<u>基督</u>；就<u>猶太</u>人看來是刻忖個，就<u>希臘</u>人看來是愚笨個；<sup>24</sup> 但是箇星被召來個主顧，弗論<u>猶太</u>人<u>希臘</u>人，就其看來是<u>基督</u>，神明個能幹，神明個聰明。<sup>25</sup> 因爲神明個愚笨比人還聰明；神明個懦弱比人還能幹。

<sup>26</sup> Hyüong-di, tsʽia-kʽen ng-lah be dziao-læ go z-ken; m̆-teh to-siao dziu nyüoh-sing kʽen-læ tsʽong-ming-go nying, m̆-teh to-siao neng-ken-go nying, m̆-teh to-siao kwe-djong-go nying: <sup>27</sup> Jing-ming fæn-cün kæn-djôh shü-kæn-zông nyü-cʽing-go, kyʽi wông-kʽong keh-sing tsʽong-ming-go; Jing-ming kæn-djôh shü-kæn-zông no-ziah-go, kyʽi wông-kʽong yiu lih-liang go; <sup>28</sup> Jing-ming kæn-djôh shü-kæn-zông pe-zin-go, kyʽing-mæn-go, *kæn-djôh* sô m-neh-go, kyʽi fi-diao sô yiu-go: <sup>29</sup> s-teh m-nying læ Gyi min-zin hao kwʽô-kʽeo. <sup>30</sup> Ng-lah z cʽih-ü Jing-ming, dzæ-ü Kyi-toh Yiæ-su; Jing-ming z peh Gyi tông ah-lah-go tsʽong-ming, kong-yi, tsʽing-kyih, teng cʽü-joh-go *eng-we*, <sup>31</sup> z-ka, ziang *Sing-shü-li* sô sia-tih, “Kwʽô-kʽeo-go cü-kwu tông-kæ dzæ-ü Cü kwʽô-kʽeo.” \[Yl. 9. 24.\]

<sup>26</sup> 兄弟，且看爾拉被召來個事幹；嘸得多少就肉身看來聰明個人，嘸得多少能幹個人，嘸得多少貴重個人。<sup>27</sup> 神明反轉揀着世間上愚蠢個，去惶恐箇星聰明個；神明揀着世間上懦弱個，去惶恐有力量個；<sup>28</sup> 神明揀着世間上卑賤個，輕慢個，揀着所嘸得個，去廢掉所有個。<sup>29</sup> 使得嘸人來其面前好誇口。<sup>30</sup> 爾拉是出於神明，在於<u>基督</u> <u>耶穌</u>；神明是撥其當阿拉個聰明，公義，清潔，等取贖個恩惠，<sup>31</sup> 是介，像聖書裏所寫的，「誇口個主顧當該在於主誇口。」\[Yl. 9. 24.\]

---

### 1K. II.

Wa-yiu ngô-zi *zin-deo* tao ng-lah hyüong-di u-sen læ, djün Jing-ming-go te-tsing peh ng-lah, bing m-neh kông *kah-nga* *hao-go* shih-wô, yüong kah-nga hao-go tsʽong-ming. <sup>2</sup> Ngô z kʽô-ding cü-i læ ng-lah-go cong-nyiang feh sih-teh bih-nyiang-kao, tsih *sih-teh* Yiæ-su Kyi-toh, keh-we ting jih-z-kô go. <sup>3</sup> Ping-tsʽia ngô læ ng-lah-go cong-nyiang z-ʽeo, yi no-ziah, yi pʽô-gyü, yi do-nyiang kyʽih-hoh. <sup>4</sup> Wa-yiu ngô kông-go shih-wô, teng djün-go dao-li, bing feh-z yüong <sup>\[1\]</sup>nying-go tsʽong-ming *sô* *kao-go* un-cün shih-wô; z tæn hyin-cʽih *Sing*-Ling teng neng-ken tso bing-kyü: <sup>5</sup> s-teh ng-lah-go siang-sing feh dzæ-ü nying-go tsʽong-ming, z dzæ-ü Jing-ming-go neng-ken.

還有我自前頭到爾拉兄弟烏碎來，傳神明個對證撥爾拉，並嘸得講格外好個說話，用格外好個聰明。<sup>2</sup> 我是抲定主意來爾拉個中央弗識得別樣告，只識得<u>耶穌</u> <u>基督</u>，箇位釘十字架個。<sup>3</sup> 並且我來爾拉個中央時候，又懦弱，又怕懼，又大樣喫𢞕。<sup>4</sup> 還有我講個說話，等傳個道理，並弗是用人個聰明所教個婉轉說話；是單顯出聖靈等能幹做憑據。<sup>5</sup> 使得爾拉個相信弗在於人個聰明<sup>\[1\]</sup>，是在於神明個能幹。

<sup>\[1\] ʽÔh wô, din-dông-mih-ti, nying sô sön tsʽong-ming shih-wô. 或話，甜糖蜜渧，人所算聰明說話。（原註）</sup>

<sup>6</sup> JÜN-R læ djün-be-go cü-kwu u-sen ah-lah z kông tsʽong-ming-go shih-wô: peh-ko feh-z yin-dzæ z-shü-go tsʽong-ming, yia feh-z yin-dzæ z-shü-go kwun-tsiang (we ba-diao cü-kwu) go tsʽong-ming. <sup>7</sup> Ah-lah z yüong ao-miao *shih-wô* kông Jing-ming-go tsʽong-ming, ziu-z keh *yi-zin* ing-dzông-tih-go *tsʽong-ming*, Jing-ming læ væn-dæ ts-zin sô yü-sin ding-kwe, hao peh ah-lah teh-djôh yüong-wô. <sup>8</sup> Keh-go tsʽong-ming yin-dzæ z-shü-go kwun-tsiang tu feh sih-teh-go; ziah-z sih-teh, tsæ-ve læ jih-z-kô-zông ting-sah keh-we yüong-wô-go Cü: <sup>9</sup> dæn-z ziang *Sing-shü-li* sô sia-tih, “Jing-ming we-leh æ-kying Gyi cü-kwu sô be-hao-kæn-go, z ngæn-tsing sô m-neh kʽen-kyin-ko, ng-to m-neh tʽing-meng-ko, nying-go sing-li m-neh tsʽeng-djôh-ko.” \[Y. 64. 4.\] <sup>10</sup> Tsih-yiu Jing-ming z yüong Gyi-go Ling hyin-cʽih peh ah-lah: ing-we *Sing*-Ling we dzô-tsʽah yiang-yiang z-ken, lin Jing-ming sing-ao-go z-ken. <sup>11</sup> Nying-go z-ken, ziah feh-z gyi li-hyiang deng-tih-go ling, jü we hyiao-teh ni? Z-ka, Jing-ming-go z-ken, ziah feh-z Jing-ming-go Ling, yia m-yiu jü neng-keo hyiao-teh gyi.

<sup>6</sup> 然而來全備個主顧烏碎阿拉是講聰明個說話。不過弗是現在時世個聰明，也弗是現在時世個官長（會敗掉主顧）個聰明。<sup>7</sup> 阿拉是用奧妙說話講神明個聰明，就是箇以前隱藏的個聰明，神明來萬代之前所預先定規，好撥阿拉得着榮華。<sup>8</sup> 箇個聰明現在時世個官長都弗識得個；若是識得，再𣍐來十字架上釘煞箇位榮華個主。<sup>9</sup> 但是像聖書裏所寫的，「神明爲了愛敬其主顧所備好間個，是眼睛所嘸得看見過，耳朵嘸得聽聞過，人個心裏嘸得忖着過。」\[Y. 64. 4.\] <sup>10</sup> 只有神明是用其個靈顯出撥阿拉。因爲聖靈會查察樣樣事幹，連神明深奧個事幹。<sup>11</sup> 人個事幹，若弗是其裏向庉的個靈，誰會曉得呢？是介，神明個事幹，若弗是神明個靈，也嘸有誰能夠曉得其。

<sup>12</sup> Næn-kæn ah-lah sô tsih-ziu-go, feh-z shü-kæn-zông-go ling, z dzong Jing-ming ka læ-go Ling; s-teh ah-lah hao hyiao-teh Jing-ming sô s-peh ah-lah go z-ken. <sup>13</sup> Wa-yiu ah-lah kông keh-sing z-ken, feh-z yüong nying-go tsʽong-ming sô kao-go shih-wô, z yüong Sing-Ling sô kao-go; ziu-z pô ling-leh-kying-go *shih-wô* ka-shih ling-leh-kying-go z-ken.

<sup>12</sup> 難間阿拉所接受個，弗是世間上個靈，是從神明介來個靈；使得阿拉好曉得神明所賜撥阿拉個事幹。<sup>13</sup> 還有阿拉講箇星事幹，弗是用人個聰明所教個說話，是用聖靈所教個；就是把靈勒緊個說話解說靈勒緊個事幹。

<sup>14</sup> Dæn-z m-neh ken-hwô go nying z feh tsih-ziu Jing-ming-go Ling-go z-ken: dziu gyi kʽen-læ z nyü-beng-go; yia feh neng-keo sih-teh gyi, ing-we dzô-tsʽah gyi go, z dzæ-ü *Sing*-Ling ken-dong. <sup>15</sup> Ziah-z ling-leh-kying-go cü-kwu, we <sup>\[1\]</sup>dzô-tsʽah yiang-yiang z-ken; gyi-zi m-nying we <sup>\[1\]</sup>dzô-tsʽah-go, <sup>16</sup> “Jü neng-keo hyiao-teh Cü-go sing-siang, hao kyʽi kao Gyi ni?” \[Y. 4. 13.\] Tsih-yiu ah-lah yiu Kyi-toh-go sing-siang.

<sup>14</sup> 但是嘸得感化個人是弗接受神明個靈個事幹。就其看來是愚笨個；也弗能夠識得其，因爲查察其個，是在於聖靈感動。<sup>15</sup> 若是靈勒緊個主顧，會查察<sup>\[1\]</sup>樣樣事幹；其自嘸人會查察<sup>\[1\]</sup>個，<sup>16</sup> 「誰能夠曉得主個心想，好去告其呢？」\[Y. 4. 13.\] 只有阿拉有<u>基督</u>個心想。

<sup>\[1\] Dzô-tsʽah, *ʽôh* *wô*, bin-cʽih. 查察，或話，辨出。（原註）</sup>

---

### 1K. III.

HYÜONG-DI, ngô *zin-deo* feh neng-keo kông peh ng-lah tʽing ziang ling-leh-kying-go nying ka; tsih hao ziang joh-ü nyüoh-sing go nying, ziang dzæ-ü Kyi-toh go na-hwun ka. <sup>2</sup> Ngô *tsih* peh ng-lah kyʽüoh na, m̆-teh *peh* *ng-lah* *kyʽüoh* væn; ing-we *keh* *z-ʽeo* ng-lah wa kô-feh-kyʽi, ziu-z næn-kæn yia dzing-gyiu kô-feh-kyʽi; <sup>3</sup> ing-we ng-lah wa z joh-ü nyüoh-sing go. Ng-lah-go cong-nyiang kyi-jün yiu tu-gyi, tsang-leng, <sup>\[1\]</sup>feng-kʽæ-go z-ken, kyʽi feh-z joh-ü nyüoh-sing, <sup>\[2\]</sup>i-leh nying-go kwʽun-shih ka tso ma? <sup>4</sup> Kyi-jün yiu nying wô, “Ngô z Pao-lo-go;” yi yiu nying *wô*, “Ngô z Üô-po-lo-go;” kyʽi feh-z joh-ü nyüoh-sing ma?

兄弟，我前頭弗能夠講撥爾拉聽像靈勒緊個人介；只好像屬於肉身個人，像在於<u>基督</u>個奶花介。<sup>2</sup> 我只撥爾拉喫奶，嘸得撥爾拉喫飯；因爲箇時候爾拉還加弗起，就是難間也仍舊加弗起；<sup>3</sup> 因爲爾拉還是屬於肉身個。爾拉個中央既然有妒忌，爭論，分開個<sup>\[1\]</sup>事幹，豈弗是屬於肉身，依勒人個款式介做<sup>\[2\]</sup>嗎？<sup>4</sup> 既然有人話，「我是<u>保羅</u>個；」又有人話，「我是<u>亞波羅</u>個；」豈弗是屬於肉身嗎？

<sup>\[1\] ʽÔh wô, kyih-tông. 或話，結黨。（原註）</sup>

<sup>\[2\] ʽÔh wô, tsiao *shü-kæn-zông* nying ka tso. 或話，照世間上人介做。（原註）</sup>

<sup>5</sup> Ka-ni, Pao-lo z jü? Üô-po-lo z jü? Peh-ko z-go yüong-nying, ng-lah dzong gyi ka siang-sing; keh yia z ze Cü sô s-peh kôh-nying go. <sup>6</sup> Ngô z cong-go, Üô-po-lo z kyiao-go; dæn-z peh gyi do-kyʽi-læ z-go Jing-ming. <sup>7</sup> Ka-ni, cong-go z m-iao-kying; kyiao-go yia m-iao-kying; tsih-yiu peh gyi do-kyʽi-læ go Jing-ming *z* *iao-kying*. <sup>8</sup> Keh cong-go, kyiao-go, tu ih-yiang-go: dæn-z kôh-nying we tsiao gyi-zi-go lao-loh teh-djôh gyi-go kong-din. <sup>9</sup> Ing-we ah-lah z tso Jing-ming-go pông-siu: ng-lah z Jing-ming-go din-meo, Jing-ming-go oh-yü.

<sup>5</sup> 介呢，<u>保羅</u>是誰？<u>亞波羅</u>是誰？不過是個傭人，爾拉從其介相信；箇也是隨主所賜撥各人個。<sup>6</sup> 我是種個，<u>亞波羅</u>是澆個；但是撥其大起來是個神明。<sup>7</sup> 介呢，種個是嘸要緊；澆個也嘸要緊；只有撥其大起來個神明是要緊。<sup>8</sup> 箇種個，澆個，都一樣個。但是各人會照其自個勞碌得着其個工鈿。<sup>9</sup> 因爲阿拉是做神明個幫手。爾拉是神明個田畝，神明個屋宇。

<sup>10</sup> Tsiao Jing-ming sô s-peh ngô go eng-we, hao-ziang tsʽong-ming-go tsôh-deo s-vu ka, ngô yi-kying fông-hao ziang-kyiah, bih-nying kyʽi-zao-zông-kyʽi. Dæn-z kôh-nying kæ kwu-djôh z dza kyʽi-zông-kyʽi-go. <sup>11</sup> Keh fông-kæn-go *ziang-kyiah* ziu-z Yiæ-su Kyi-toh, djü-tsʽ-ts-nga m-nying neng-keo fông bih-go ziang-kyiah. <sup>12</sup> Ziah yiu nying pô kying-ts, nying-ts, pao-zah, *ʽôh-tsia* jü-moh, dao-tsʽao, lu-ken, kyʽi-zao læ keh-go ziang-kyiah-go zông-deo; <sup>13</sup> tsiang-læ kôh-nying-go sang-weh pih-ding ming-ming kʽen-cʽih: keh-go nyih-ts we piao *gyi* ming-bah, ing-we *keh* *nyih* yiu *mang* ho ka hyin-cʽih-læ; ping-tsʽia keh-go ho we s-cʽih kôh-nying-go sang-weh z dza-go. <sup>14</sup> Ziah yiu nying sô kyʽi-zông-kyʽi-go sang-weh we dzing-gyiu læ-tong, gyi we teh-djôh kong-din: <sup>15</sup> ziah yiu nying-go sang-weh we me-diao, iao djü-diao gyi-go *kong-din*; tsih-yiu gyi-zi we teh-djôh kyiu; yia z ziang dzong ho vong-li ka *kyiu-cʽih-go*.

<sup>10</sup> 照神明所賜撥我個恩惠，好像聰明個作頭師父介，我已經放好牆腳，別人去造上去。但是各人該顧着是咋起上去個。<sup>11</sup> 箇放間個牆腳就是<u>耶穌</u> <u>基督</u>，除此之外嘸人能夠放別個牆腳。<sup>12</sup> 若有人把金子，銀子，寶石，或者樹木，稻草，蘆竿，去造來箇個牆腳個上頭；<sup>13</sup> 將來各人個生活必定明明看出。箇個日子會表其明白，因爲箇日有猛火介顯出來；並且箇個火會試出各人個生活是咋個。<sup>14</sup> 若有人所起上去個生活會仍舊來東，其會得着工鈿。<sup>15</sup> 若有人個生活會𤈦掉，要除掉其個工鈿；只有其自會得着救；也是像從火縫裏介救出個。

<sup>16</sup> Kyʽi feh hyiao-teh ng-lah z Jing-ming-go din, Jing-ming-go Ling deng læ ng-lah-go li-hyiang ma? <sup>17</sup> Ziah yiu nying <sup>\[1\]</sup>wæ-diao Jing-ming-go din, Jing-ming yia we <sup>\[1\]</sup>wæ-diao gyi: ing-we Jing-ming-go din z sing-jün; ng-lah ziu-z-go.

<sup>16</sup> 豈弗曉得爾拉是神明個殿，神明個靈庉來爾拉個裏向嗎？<sup>17</sup> 若有人壞掉<sup>\[1\]</sup>神明個殿，神明也會壞掉<sup>\[1\]</sup>其。因爲神明個殿是聖善；爾拉就是個。

<sup>\[1\] Wæ-diao; *ʽôh* *wô*, hwe-diao. 壞掉；或話，毀掉。（原註）</sup>

<sup>18</sup> Kôh-nying tu m-nao zi pʽin zi: ng-lah cong-nyiang ziah yiu nying læ yin-dzæ z-shü sön z tsʽong-ming-go, ing-kæ tso nyü-beng-go, s-teh gyi hao tso *jih-we* tsʽong-ming-go nying. <sup>19</sup> Keh shü-kæn-zông-go tsʽong-ming dziu Jing-ming kʽen-læ z nyü-beng-go: ing-we yiu sia-tih, wô, “*Cü* we yüong keh-sing tsʽong-ming nying zi-go tsô-kyi kyʽi kʽô gyi.” \[Ip.5. 13.\] <sup>20</sup> Wa-yiu *ih-kyü*, “Cü hyiao-teh keh-sing tsʽong-ming cü-kwu-go tsʽeng-deo tu z hyü-vông.” \[S.94.11.\]

<sup>18</sup> 各人都嘸得好自騙自。爾拉中央若有人來現在時世算是聰明個，應該做愚笨個，使得其好做實惠聰明個人。<sup>19</sup> 箇世間上個聰明就神明看來是愚笨個。因爲有寫的，話，「主會用箇星聰明人自個詐計去抲其。」\[Ip.5. 13.\] <sup>20</sup> 還有一句，「主曉得箇星聰明主顧個忖頭都是虛妄。」\[S.94.11.\]

<sup>21</sup> Keh-lah m-nying hao dzæ-ü nying kwʽô-kʽeo: ing-we yiang-yiang tong-si tu z ng-lah-go; ʽôh-tsia Pao-lo, <sup>22</sup> ʽôh-tsia Üô-po-lo, ʽôh-tsia Kyi-fah, ʽôh-tsia shü-ka, ʽôh-tsia weh, ʽôh-tsia si, ʽôh-tsia yin-dzæ z-ken, ʽôh-tsia tsiang-læ z-ken, yiang-yiang tu z ng-lah-go; <sup>23</sup> ng-lah z Kyi-toh-go; Kyi-toh z Jing-ming-go.

<sup>21</sup> 箇拉嘸人好在於人誇口。因爲樣樣東西都是爾拉個；或者<u>保羅</u>，<sup>22</sup> 或者<u>亞波羅</u>，或者<u>磯法</u>，或者世界，或者活，或者死，或者現在事幹，或者將來事幹，樣樣都是爾拉個；<sup>23</sup> 爾拉是<u>基督</u>個；<u>基督</u>是神明個。

---

### 1K. IV.

Nying-kô kæ sön ah-lah ziang Kyi-toh-go siu-ʽô-nying, yi *ziang* công-kwun Jing-ming ao-miao z-ken go tsiang-vông. <sup>2</sup> Kông-tao tsiang-vông, di-ih, iao gyi cong-sing. <sup>3</sup> Ziah-z ngô be ng-lah dzô-tsʽah, ʽôh-tsia be <sup>\[1\]</sup>nying *dzô-tsʽah*, keh z siao-siao z-ken; ziu-z ngô-zi yia feh dzô-tsʽah zi. <sup>4</sup> Ing-we ngô z feh teh-cü zi yiu soh-go *mao-bing*; se-tsih z-ka, yia vi-pih hao sön z tsing-dzih: dzô-tsʽah ngô go, ziu-z Cü. <sup>5</sup> Keh-lah z-ʽeo wa m-neh tao, ih-ngæn hao-vong kyʽi pʽun-tön, iao teng-tao Cü læ; Gyi we pô en li-hyiang kʽông-tih-go z-ken tʽeo-cʽih-læ, yi we pô *cong-nying* sing-li-go i-s hyin-cʽih-læ: keh-go z-ʽeo kôh-nying dzong Jing-ming-go siu-li we teh-djôh gyi *meng-veng-go* tsæn-me.

人家該算阿拉像<u>基督</u>個手下人，又像掌管神明奧妙事幹個賬房。<sup>2</sup> 講到賬房，第一，要其忠心。<sup>3</sup> 若是我被爾拉查察，或者被人查察<sup>\[1\]</sup>，箇是小小事幹；就是我自也弗查察自。<sup>4</sup> 因爲我是弗得知自有啥個毛病；雖即是介，也未必好算是正直。查察我個，就是主。<sup>5</sup> 箇拉時候還嘸得到，一眼好甮去判斷，要等到主來；其會把暗裏向囥的個事幹㪗出來，又會把衆人心裏個意思顯出來。箇個時候各人從神明個手裏會得着其門份個讚美。

<sup>\[1\] *Peng-veng* *z-ngæn*, be nying-go nyih-ts *dzô-tsʽah*. 本文字眼，被人個日子查察。（原註）</sup>

<sup>6</sup> HYÜONG-DI, ngô we-leh ng-lah tsia ngô-zi teng Üô-po-lo tso ing-ts kông keh-kyʽi z-ken: iao yüong ah-lah *liang-go* *nying-go* ing-deo kao ng-lah m-nao sing-siang ko-jü *Sing-shü-li* sô sia-tih; yia m-nao kôh-nying we-leh dông ih-go zi-tseng-zi-do, kʽen keh ih-go feh-kyʽi. <sup>7</sup> Jü s-teh ng pi nying-kô kôh-yiang ni? Ng sô yiu-go, ʽah-li ih-yiang feh-z teh-djôh-go ni? Ziah-z teh-djôh-go, dza-we kwʽô-kʽeo, ziang feh-z teh-djôh ka?

<sup>6</sup> 兄弟，我爲了爾拉藉我自等<u>亞波羅</u>做印子講箇起事幹。要用阿拉兩個人個印頭教爾拉嘸得好心想過如聖書裏所寫的；也嘸得好各人爲了蕩一個自尊自大，看箇一個弗起。<sup>7</sup> 誰使得爾比人家各樣呢？爾所有個，何裏一樣弗是得着個呢？若是得着個，咋會誇口，像弗是得着介？

<sup>8</sup> Ng-lah z yi-kying kyʽüoh-pao-de; ng-lah z yi-kying fu-tsoh-de; ng-lah z tso-leh wông, hao-vong ah-lah *de*. Ngô yia pô-feh-neng-keo ng-lah *jih-dzæ* tso wông, s-teh ah-lah hao teng ng-lah dô-kô tso wông. <sup>9</sup> Ngô tsʽeng Jing-ming z pô ah-lah s-du ming-ming pa-cʽih tso <sup>\[1\]</sup>ting pe-zin-go nying, ziang ding-kwe iao si go *væn-nying* ka: ing-we ah-lah *kʽo-pi* z ih-go <sup>\[2\]</sup>kʽen-deo peh tʽin-di, teng tʽin-s, teng cong-nying kʽen. <sup>10</sup> Ah-lah we-leh Kyi-toh z nyü-beng, ng-lah dzæ-ü Kyi-toh tsʽong-ming-go; ah-lah z no-ziah, ng-lah kông-gyiang-go; ng-lah yiu tʽi-min, ah-lah z tao-me-go. <sup>11</sup> Dzih-tao jü-kying ah-lah yi du-kyi, yi kʽeo-kʽeh, yi cʽih-poh, yi ngæ-tang, yi m̆-teh ih-ding-go deng-cʽü, <sup>12</sup> yi lao-lao-loh-loh tsʽing-siu tso sang-weh: be nying-kô zôh-mô, ah-lah coh-foh *gyi*; be nying-kô pih-næn, ah-lah jing-kyʽi-tʽeng-sing; <sup>13</sup> be nying-kô pông-hwe, ah-lah kyʽün-kyʽün *gyi*; ah-lah sön ziang shü-kæn-zông-go leh-seh, teng væn-veh li-hyiang ting ao-tsao-go tong-si, ih-dzih tao næn-kæn.

<sup>8</sup> 爾拉是已經喫飽了；爾拉是已經富足了；爾拉是做了王，好甮阿拉了。我也巴弗能夠爾拉實在做王，使得阿拉好等爾拉大家做王。<sup>9</sup> 我忖神明是把阿拉使徒明明擺出做頂卑賤個人<sup>\[1\]</sup>，像定規要死個犯人介。因爲阿拉可比是一個看頭<sup>\[2\]</sup>撥天地，等天使，等衆人看。<sup>10</sup> 阿拉爲了<u>基督</u>是愚笨，爾拉在於<u>基督</u>聰明個；阿拉是懦弱，爾拉剛強個；爾拉有體面，阿拉是倒霉個。<sup>11</sup> 直到如今阿拉又肚飢，又口渴，又出膊，又捱打，又嘸得一定個庉處，<sup>12</sup> 又勞勞碌碌親手做生活。被人家𧮙罵，阿拉祝福其；被人家逼難，阿拉忍氣吞聲；<sup>13</sup> 被人家謗毀，阿拉勸勸其；阿拉算像世間上個垃圾，等萬物裏向頂鏖糟個東西，一直到難間。

<sup>\[1\] *ʽÔh* *wô*, mah-dæ nying. 或話，末代人。（原註）</sup>

<sup>\[2\] *Peng-veng* *z-ngæn*, hyi-veng. 本文字眼，戲文。（原註）</sup>

<sup>14</sup> Ngô sia keh-sing z-ken, feh-z iao peh ng-lah wông-kʽong; z iao kwæn-tsiao ng-lah, ziang ngô dzih-din-go ng-nô ka. Ing-we ng-lah se-tsih yiu leng-væn dzæ-ü Kyi-toh tso *ng-lah* sin-sang, z m̆-teh to-siao ah-tia: z ngô dzæ-ü Kyi-toh Yiæ-su yüong foh-ing sang ng-lah cʽih-læ. <sup>16</sup> Keh-lah ngô kyʽün-kyʽün ng-lah, yüong ʽôh ngô-go yiang. <sup>17</sup> We-leh ka, ngô tsʽa Di-mo-tʽa, z ngô dzih-din-go ng-ts, dzæ-ü Cü yiu cong-sing go, tao ng-lah u-sen læ. Gyi we pô ngô dzæ-ü Kyi-toh go tso-shih di-sing ng-lah, tsing-ziang ngô tao-cʽü læ kôh kyiao-we li-hyiang sô kao-hyüing ka.

<sup>14</sup> 我寫箇星事幹，弗是要撥爾拉惶恐；是要關照爾拉，像我值鈿個兒囡介。因爲爾拉雖即有論萬在於<u>基督</u>做爾拉先生，是嘸得多少阿爹。是我在於<u>基督</u> <u>耶穌</u>用福音生爾拉出來。<sup>16</sup> 箇拉我勸勸爾拉，用學我個樣。<sup>17</sup> 爲了介，我差<u>提摩太</u>，是我值鈿個兒子，在於主有忠信個，到爾拉烏碎來。其會把我在於<u>基督</u>個做說提醒爾拉，正像我到處來各教會裏向所教訓介。

<sup>18</sup> *Ng-lah-go* *cong-nyiang* yiu-sing z zi-tseng-zi-do, ôh-ziang ngô ve tao ng-lah u-sen læ. <sup>19</sup> Dæn-z Cü ziah kʽeng-go, ngô pih-ding soh-soh tao ng-lah u-sen læ; ziu we kʽao-kyiu keh-sing zi-tseng-zi-do cü-kwu-go neng-ken, feh-z *kʽao-kyiu* gyi-go kʽeo-dzæ. <sup>20</sup> Ing-we Jing-ming-go koh feh dzæ-ü kʽeo-dzæ, z dzæ-ü neng-ken. <sup>21</sup> Ng-lah-go sing-siang dza-go? Wa-z iao ng do-leh kao-fông tao ng-lah u-sen læ ni? wa-z iao ngô yüong jing-æ w̆eng-ziu-go sing *læ* ni?

<sup>18</sup> 爾拉個中央有星是自尊自大，惡像我𣍐到爾拉烏碎來。<sup>19</sup> 但是主若肯個，我必定速速到爾拉烏碎來；就會考究箇星自尊自大主顧個能幹，弗是考究其個口才。<sup>20</sup> 因爲神明個國弗在於口才，是在於能幹。<sup>21</sup> 爾拉個心想咋個？還是要爾馱勒教方到爾拉烏碎來呢？還是要我用仁愛溫柔個心來呢？

---

### 1K. V.

NYING-KÔ ming-ming tʽing-meng læ ng-lah-go cong-nyiang yiu ying-lön z-ken, wa-yiu keh-cü-ka ying-lön ziu-z bih-koh-nying cong-nyiang yia m-neh di-kyʽi-ko, ih-go nying zing-ts-ü dæ gyi ʽeo-meo tso lao-nyüing. <sup>2</sup> Ng-lah wa we zi-tseng-zi-do; tao feh tʽong-kʽoh, s-teh tso keh-go z-ken cü-kwu hao ken-cʽih læ ng-lah cong-nyiang ma! <sup>3</sup> Ngô ni, kyi-sing se-tsih m-neh læ-tong, sing z *teng* *ng-lah* dô-kô læ-tong; keh-lah, tsing-ziang tsʽing-sing læ-tong ih-yiang, kông-tao tso keh-go z-ken cü-kwu ngô yi-kying ding-kwe, <sup>4</sup> (ng-lah jü-jih-long, ngô-go sing yia *læ* *ng-lah* *cong-nyiang*, ping-tsʽia ah-lah Cü Yiæ-su Kyi-toh-go neng-ken yia dô-kô læ-tong,) dzæ-ü ah-lah Cü Yiæ-su Kyi-toh-go ming-deo <sup>5</sup> hao tsiang keh-cü-ka nying kao-dæ Sah-dæn, peh gyi nyüoh-sing mih-diao, s-teh gyi weh-ling tao Cü Yiæ-su-go nyih-ts hao teh-djôh kyiu.

人家明明聽聞來爾拉個中央有淫亂事幹，還有箇株介淫亂就是別國人中央也嘸得提起過，一個人甚至於抬其後母做老𡢿。<sup>2</sup> 爾拉還會自尊自大；倒弗痛哭，使得做箇個事幹主顧好趕出來爾拉中央嗎！<sup>3</sup> 我呢，肌身雖即嘸得來東，心是等爾拉大家來東。箇拉，正像親身來東一樣，講到做箇個事幹主顧我已經定規，<sup>4</sup> （爾拉聚集攏，我個心也來爾拉中央，並且阿拉主<u>耶穌</u> <u>基督</u>個能幹也大家來東，）在於阿拉主<u>耶穌</u> <u>基督</u>個名頭 <sup>5</sup> 好將箇株介人交代<u>撒但</u>，撥其肉身滅掉，使得其活靈到主<u>耶穌</u>個日子好得着救。

<sup>6</sup> Ng-lah-go kwʽô-kʽeo z m-neh hao. Kyʽi feh hyiao-teh ih-ngæn-go kao-shü we peh ʽo-dön fah-kyʽi kao læ ma? <sup>7</sup> Ka-ni, tông-kæ djü ken-zing lao kao-shü, s-teh ng-lah hao tso tsʽoh-sing ih-dön, ziang ng-lah z m-kao-shü ka. Ing-we ah-lah yü-yüih siao-yiang Kyi-toh z tʽi ah-lah <sup>\[1\]</sup>sah-diao-de. <sup>8</sup> Sô-yi tông-kæ læ siu tsih-kʽeng; feh yüong lao kao-shü, yia feh yüong ôh-i ôh-doh-go kao-shü; z kæ yüong tsʽing-kyih dzing-jih-go vu-kao-ping.

<sup>6</sup> 爾拉個誇口是嘸得好。豈弗曉得一眼個酵水會撥和團發起酵來嗎？<sup>7</sup> 介呢，當該除乾淨老酵水，使得爾拉好做簇新一團，像爾拉是嘸酵水介。因爲阿拉逾越小羊<u>基督</u>是替阿拉殺掉了<sup>\[1\]</sup>。<sup>8</sup> 所以當該來守節肯；弗用老酵水，也弗用惡意惡毒個酵水；是該用清潔誠實個無酵餅。

<sup>\[1\] *ʽÔh* *wô*, sah-diao tso tsi-veh. 或話，殺掉做祭物。（原註）</sup>

<sup>9</sup> Ngô keh-fong sing-li sia-tih, eo ng-lah m-nao teng kæn-ying cü-kwu tsʽeo-de. <sup>10</sup> Yia feh-z *wô*, ih-ngæn m-nao teng keh shü-kæn-zông kæn-ying-go cü-kwu, ʽôh-tsia tʽen-dzæ-go, sôh-tsô-go, pa ngeo-ziang go, *dô-kô* *tsʽeo-de*: ziah-z ka, ng-lah pih kyʽiao-leh tʽiao-cʽih shü-kæn-zông. <sup>11</sup> Ngô sô sia peh ng-lah z ka-go i-s: ziah yiu nying tsʽing-hwu z hyüong-di, ʽôh-tsia væn kæn-ying go, ʽôh-tsia tʽen dzæ-veh go, ʽôh-tsia pa ngeo-ziang go, ʽôh-tsia zôh-mô-go, ʽôh-tsia kyʽüoh-tse-go, ʽôh-tsia sôh-tsô nying-kô go, keh-cü-ka nying m-nao teng gyi tsʽeo-de; lin *væn* tu m-nao teng gyi dô-kô kyʽüoh. <sup>12</sup> Ngô soh wa iao pʽun-tön keh-sing nga-deo-go nying ma? Ng-lah soh feh-z pʽun-tön keh-sing li-deo-go nying? <sup>13</sup> ziah-z nga-deo-go nying, Jing-ming pʽun-tön gyi. “Ka-ni, keh-go ôh-nying, dzong ng-lah li-hyiang yüong ken gyi cʽih.” \[Sm. 17. 7: 21. 21: 22. 21, 24.\]

<sup>9</sup> 我箇封信裏寫的，謳爾拉嘸得好等姦淫主顧湊隊。<sup>10</sup> 也弗是話，一眼嘸得好等箇世間上姦淫個主顧，或者貪財個、索詐個、拜偶像個，大家湊隊。若是介，爾拉必巧勒跳出世間上。<sup>11</sup> 我所寫撥爾拉是介個意思。若有人稱呼是兄弟，或者犯姦淫個，或者貪財物個，或者拜偶像個，或者𧮙罵個，或者喫醉個，或者索詐人家個，箇株介人嘸得好等其湊隊；連飯都嘸得好等其大家喫。<sup>12</sup> 我啥還要判斷箇星外頭個人嗎？爾拉啥弗是判斷箇星裏頭個人？<sup>13</sup> 若是外頭個人，神明判斷其。「介呢，箇個惡人，從爾拉裏向用趕其出。」\[Sm. 17. 7: 21. 21: 22. 21, 24.\]

---

### 1K. VI.

NG-LAH-GO cong-nyiang jü ziah teng bih-nying yiu ih-kyʽi en-gyin, ken læ feh tsing-dzih cü-kwu min-zin tang kwun-s, feh læ sing-du-go min-zin ma? <sup>2</sup> Kyʽi feh hyiao-teh sing-du tsiang-læ we pʽun-tön shü-kæn-zông ma? Ziah-z shü-kæn-zông we peh ng-lah pʽun-tön, næn-dao feh hao pʽun-tön siao-siao en-gyin ma? <sup>3</sup> Kyʽi feh hyiao-teh ah-lah tsiang-læ we pʽun-tön? tʽin-s? ʽo-hwông kying-si-go z-ken ma! <sup>4</sup> Ka-ni, ng-lah ziah yiu kying-si-go en-gyin, *neng-s* peh kyiao-we-li keh-sing kʽen-feh-kyʽi cü-kwu kyʽi pʽun-tön. <sup>5</sup> Ngô kông *keh-go* *shih-wô* deh-we tao-tao ng-lah me. Næn-dao ng-lah-go li-hyiang lin ih-go tsʽong-ming nying tu m̆-teh, neng-keo li-cʽü gyi hyüong-di cong-nyiang-go z-ken ma? <sup>6</sup> Hyüong-di teng hyüong-di fæn-cün we tang kwun-s, ping-tsʽia læ feh siang-sing cü-kwu-go min-zin *tang* *kwun-s*!

爾拉個中央誰若等別人有一起案件，敢來弗正直主顧面前打官司，弗來聖徒個面前嗎？<sup>2</sup> 豈弗曉得聖徒將來會判斷世間上嗎？若是世間上會撥爾拉判斷，難道弗好判斷小小案件嗎？<sup>3</sup> 豈弗曉得阿拉將來會判斷天使？何況今世個事幹嗎！<sup>4</sup> 介呢，爾拉若有今世個案件，能使撥教會裏箇星看弗起主顧去判斷。<sup>5</sup> 我講箇個說話特爲倒倒爾拉霉。難道爾拉個裏向連一個聰明人都嘸得，能夠理處其兄弟中央個事幹嗎？<sup>6</sup> 兄弟等兄弟反轉會打官司，並且來弗相信主顧個面前打官司！

<sup>7</sup> Ng-lah we dô-kô tang kwun-s, ziu-z keh u-sen yi-kying ʽo-jün tsʽo-de. ʽO-feh neng-s ziu w̆e-kyʽüoh ? ʽO-feh neng-s kyʽüoh-kwʽe? <sup>8</sup> Ng-lah fæn-cün lin *zi-go* hyüong-di tu we peh gyi ziu w̆e-kyʽüoh, peh gyi kyʽüoh-kwʽe.

<sup>7</sup> 爾拉會大家打官司，就是箇烏碎已經和然錯了。何弗能使受委曲？何弗能使喫虧？<sup>8</sup> 爾拉反轉連自個兄弟都會撥其受委曲，撥其喫虧。

<sup>9</sup> Kyʽi feh hyiao-teh feh tsing-dzih-go cü-kwu feh neng-keo teh-djôh Jing-ming-go koh tso tsʽæn-nyih? M-nao zi pʽin zi: keh-sing cʽông meng-deo go, pa ngeo-ziang go, tʽeo lao-nyüing go, tso <sup>\[1\]</sup>siao-tʽông go, æ nen-fong go, <sup>10</sup> tso dao-zeh go, tʽen dzæ-veh go, kyʽüoh-tsiu-tse-go, zôh-nying-mô-tao-go, sôh-tsô nying-kô go, tu feh neng-keo teh-djôh Jing-ming-go koh tso tsʽæn-nyih. <sup>11</sup> Ng-lah zin-deo z keh-cü-ka nying: dæn-z kʽao-djôh Cü Yiæ-su-go ming-deo teng ah-lah Jing-ming-go Ling, ng-lah z gyiang ken-zing, z tseng-kyʽi-liao, z sön tsing-dzih de.

<sup>9</sup> 豈弗曉得弗正直個主顧弗能夠得着神明個國做產業？嘸得好自騙自。箇星闖門頭個、拜偶像個、偷老𡢿個、做燒湯<sup>\[1\]</sup>個、愛男風個、<sup>10</sup> 做盜賊個、貪財物個、喫酒醉個、𧮙人罵倒個、索詐人家個，都弗能夠得着神明個國做產業。<sup>11</sup> 爾拉前頭是箇株介人。但是靠着主<u>耶穌</u>個名頭等阿拉神明個靈，爾拉是滰乾淨，是尊起了，是算正直了。

<sup>\[1\] 《明清吳語詞典》燒湯：燒開水，喻指妓院的男傭。此處義爲男妓</sup>

<sup>12</sup> Ngô yiang-yiang z-ken tu hao *tso*, tsih-z vi-pih tu yiu ih-cʽü: ngô yiang-yiang z-ken tu hao tso, tsih-z ngô ze-bin soh-si feh keng voh gyi kæ-kwun. <sup>13</sup> Kyʽüoh-zih z we-leh du-bi, du-bi z we-leh kyʽüoh-zih: dæn-z du-bi teng kyʽüoh-zih Jing-ming tu we wæ-diao gyi. Ziah-z kyi-sing, feh-z we-leh kæn-ying, z we-leh Cü; Cü yia z we-leh kyi-sing. <sup>14</sup> Jing-ming z yi-kying peh Cü weh-cün-læ, tsiang-læ yia we yüong Gyi-zi-go neng-ken peh ah-lah weh-cün-læ.

<sup>12</sup> 我樣樣事幹都好做，只是未必都有益處。我樣樣事幹都好做，只是我隨便啥西弗跟服其該管。<sup>13</sup> 喫食是爲了肚皮，肚皮是爲了喫食。但是肚皮等喫食神明都會壞掉其。若是肌身，弗是爲了姦淫，是爲了主；主也是爲了肌身。<sup>14</sup> 神明是已經撥主活轉來，將來也會用其自個能幹撥阿拉活轉來。

<sup>15</sup> Kyʽi feh hyiao-teh ng-lah-go kyi-sing z Kyi-toh-go ts-tʽi? Ka-ni, ngô hao pô Kyi-toh-go ts-tʽi do-læ tso piao-ts-go ts-tʽi ma? Tön-tön feh-kʽo. <sup>16</sup> Kyʽi feh hyiao-teh kao-nyin piao-ts go cü-kwu z tso-leh ih-go kyi-sing? ing-we *Sing-shü* z-ka wô, “Keh liang-go we tso-leh ih-go nyüoh-sing.” \[Ts. 2. 24.\] <sup>17</sup> Ziah-z kao-nyin Cü go cü-kwu, *yia* z tso-leh ih-go ling.

<sup>15</sup> 豈弗曉得爾拉個肌身是<u>基督</u>個肢體？介呢，我好把<u>基督</u>個肢體馱來做婊子個肢體嗎？斷斷弗可。<sup>16</sup> 豈弗曉得膠粘婊子個主顧是做了一個肌身？因爲聖書是介話，「箇兩個會做了一個肉身。」\[Ts. 2. 24.\] <sup>17</sup> 若是膠粘主個主顧，也是做了一個靈。

<sup>18</sup> Yüong to-bi kæn-ying z-ken. Nying sô væn-go pah-yiang ze z læ kyi-sing ts-nga; tsih-yiu tso kæn-ying z-ken cü-kwu z teh-ze zi-go kyi-sing. <sup>19</sup> Kyʽi feh hyiao-teh ng-lah kyi-sing z ng-lah li-hyiang Sing-Ling-go din ma? Sing-Ling yia z dzong Jing-ming sô s-peh ng-lah go; ping-tsʽia ng-lah feh-z joh-ü zi go, <sup>20</sup> z kô-din ma-læ-go. Ka-ni, iao pô zi-go kyi-sing teng weh-ling kwe yüong-wô peh Jing-ming; ing-we keh *liang-yiang* tu z Jing-ming-go.

<sup>18</sup> 用躲避姦淫事幹。人所犯個百樣罪是來肌身之外；只有做姦淫事幹主顧是得罪自個肌身。<sup>19</sup> 豈弗曉得爾拉肌身是爾拉裏向聖靈個殿嗎？聖靈也是從神明所賜撥爾拉個；並且爾拉弗是屬於自個，<sup>20</sup> 是價鈿買來個。介呢，要把自個肌身等活靈歸榮華撥神明；因爲箇兩樣都是神明個。

---

### 1K. VII.

KÔNG-TAO ng-lah sia sing læ *meng* ngô go z-ken: Ih-go nying feh teng nyü-nying gying-long z hao-go; <sup>2</sup> dæn-z we-leh keh-sing kæn-ying z-ken, kôh nen-nyüing kæ yiu zi-go lao-nyüing, kôh nyü-nying kæ yiu zi-go nen-nyüing. <sup>3</sup> Nen-nyüing kæ pô meng-veng-go hao-i tao lao-nyüing; lao-nyüing *tao* nen-nyüing yia kæ z-ka. <sup>4</sup> Lao-nyüing zi-go kyi-sing m̆-teh hao zi tso cü-i, z nen-nyüing-go *cü-i*: nen-nyüing zi-go kyi-sing yia m̆-teh hao zi tso cü-i, z lao-nyüing-go *cü-i*. <sup>5</sup> M-nao dô-kô tæn-ngwu meng-veng; pih iao liang-sing dzing-nyün kʽo-yi dzæn-z *siang-bih*, hao cün-meng kyʽi tso kying-zih tao-kao-go z-ken; ʽeo-deo ziu dzing-gyiu jü-long, kʽong-pʽô Sah-dæn, we-leh ng-lah yüôh-sing kying-feh-djü, læ ying-yiu ng-lah.

講到爾拉寫信來問我個事幹。一個人弗等女人近攏是好個；<sup>2</sup> 但是爲了箇星姦淫事幹，各男𡢿該有自個老𡢿，各女人該有自個男𡢿。<sup>3</sup> 男𡢿該把門份個好意到老𡢿；老𡢿到男𡢿也該是介。<sup>4</sup> 老𡢿自個肌身嘸得好自做主意，是男𡢿個主意。男𡢿自個肌身也嘸得好自做主意，是老𡢿個主意。<sup>5</sup> 嘸得好大家耽誤門份；必要良心情願可以暫時相別，好專門去做禁食禱告個事幹；後頭就仍舊聚攏，恐怕<u>撒但</u>，爲了爾拉慾心禁弗住，來引誘爾拉。

<sup>6</sup> Ngô kông keh-go shih-wô, z tʽi-liang *ng-lah*, feh-z feng-fu *ng-lah*. <sup>7</sup> Ngô *feh-jün* pô-feh-neng-keo cong-nying tu ziang ngô-zi ka: peh-ko kôh-nying yiu gyi-zi dzong Jing-ming *sô* *teh-djôh-go* eng-s, ih-go z ka, ih-go z ka.

<sup>6</sup> 我講箇個說話，是體諒爾拉，弗是吩咐爾拉。<sup>7</sup> 我弗然巴弗能夠衆人都像我自介。不過各人有其自從神明所得着個恩賜，一個是介，一個是介。

<sup>8</sup> KEH-SING m-neh lao-nyüing cü-kwu teng kwu-sông lao-nyüing, ngô teng gyi-lah wô, Ziah kʽeng dziang-tʽong ziang ngô ka, z hao-go. <sup>9</sup> Ziah-z yüôh-sing kying-feh-djü, *neng-s* kyʽi hweng-pʽe: ing-we læ-tih dong yüôh-ho, wa-z hweng-pʽe hao.

<sup>8</sup> 箇星嘸得老𡢿主顧等孤孀老𡢿，我等其拉話，若肯長通像我介，是好個。<sup>9</sup> 若是慾心禁弗住，能使去婚配。因爲來的動慾火，還是婚配好。

<sup>10</sup> Keh-sing yi-kying hweng-pʽe-go cü-kwu ngô feng-fu, yia feh-z ngô, z Cü *feng-fu-go*, Lao-nyüing m-nao li-kʽæ nen-nyüing: <sup>11</sup> ziah-z li-kʽæ, kæ feh kô, ʽôh-tsia hao teng nen-nyüing tsæ ʽo-long: nen-nyüing yia m-neh hao ken-cʽih gyi lao-nyüing.

<sup>10</sup> 箇星已經婚配個主顧我吩咐，也弗是我，是主吩咐個，老𡢿嘸得好離開男𡢿。<sup>11</sup> 若是離開，該弗嫁，或者好等男𡢿再和攏。男𡢿也嘸得好趕出其老𡢿。

<sup>12</sup> Teng yü-to-go ngô z-ka wô, (feh-z Cü *wô-go*,) Tʽông-jün ih-go hyüong-di yiu feh siang-sing *Cü* go lao-nyüing, gyi hwun-hyi dong-de djü-tong, m-nao ken gyi cʽih: <sup>13</sup> ih-go lao-nyüing ziah yiu feh siang-sing *Cü* go nen-nyüing, gyi hwun-hyi dong-de djü-tong, yia m-nao kyʽi-diao gyi. <sup>14</sup> Ing-we keh feh siang-sing-go nen-nyüing dzæ-ü gyi lao-nyüing z tseng-kyʽi-de; keh feh siang-sing-go lao-nyüing dzæ-ü gyi nen-nyüing yia tseng-kyʽi-de: feh-jün ng-lah ng-nô z feh kyih-zing; næn-kæn z tseng-kyʽi-go. <sup>15</sup> Tʽông-jün feh siang-sing-go cü-kwu zi li-kʽæ, ze gyi li-kʽæ z-de: ziah-z ka, keh-go hyüong-di ʽôh-tsia tsi-me m-kao bo-djü-de. Dæn-z Jing-ming dziao ah-lah læ, <sup>\[1\]</sup>z iao ʽo-moh tso-cü. <sup>16</sup> Ng lao-nyüing, ʽôh-tsia hao kyiu nen-nyüing, yia vi-kʽo-cü: ng nen-nyüing, ʽôh-tsia hao kyiu lao-nyüing, yia vi-kʽo-cü. <sup>17</sup> Tsih-z Jing-ming feng peh kôh-nying z dza-go, Cü dziao gyi læ z-ʽeo kôh-nying z dza-go, kæ *dzing-gyiu* z-ka tso. Ngô læ cong kyiao-we li-hyiang yia z-ka feng-fu.

<sup>12</sup> 等餘多個我是介話，（弗是主話個，）倘然一個兄弟有弗相信主個老𡢿，其歡喜同隊住東，嘸得好趕其出。<sup>13</sup> 一個老𡢿若有弗相信主個男𡢿，其歡喜同隊住東，也嘸得好棄掉其。<sup>14</sup> 因爲箇弗相信個男𡢿在於其老𡢿是尊起了。箇弗相信個老𡢿在於其男𡢿也尊起了。弗然爾拉兒囡是弗潔淨；難間是尊起個。<sup>15</sup> 倘然弗相信個主顧自離開，隨其離開是了。若是介，箇個兄弟或者姊妹嘸告縛住了。但是神明召阿拉來，是要和睦做主<sup>\[1\]</sup>。<sup>16</sup> 爾老𡢿，或者好救男𡢿，也未可知。爾男𡢿，或者好救老𡢿，也未可知。<sup>17</sup> 只是神明分撥各人是咋個，主召其來時候各人是咋個，該仍舊是介做。我來衆教會裏向也是介吩咐。

<sup>\[1\] *Peng-veng* *z-ngæn*, z dzæ-ü ʽo-moh. 或話，殺掉做祭物。（原註）</sup>

<sup>18</sup> Ziah yiu nying yi-kying ziu tsiu-keh-li be dziao-læ-go, hao-vong tsô-in keh tsiu-keh-li. ʽÔh-tsia yiu nying m-neh ziu tsiu-keh-li be dziao-læ-go, yia hao-vong ziu tsiu-keh-li. <sup>19</sup> Ziu tsiu-keh-li z m-iao-kying, feh ziu tsiu-keh-li *yia* m-iao-kying; tsih-yiu pao-siu Jing-ming-go lih-fah *z* *iao-kying*. <sup>20</sup> Kôh-nying be dziao-læ z-ʽeo z dza-go, kæ dzing-gyiu z dza-go.

<sup>18</sup> 若有人已經受周割禮被召來個，好甮遮掩箇周割禮。或者有人嘸得受周割禮被召來個，也好甮受周割禮。<sup>19</sup> 受周割禮是嘸要緊，弗受周割禮也嘸要緊；只有保守神明個律法是要緊。<sup>20</sup> 各人被召來時候是咋個，該仍舊是咋個。

<sup>21</sup> Ng be dziao-læ z-ʽeo z nu-boh ma? feh-fông-teh-go: ziah kʽo-yi sih-fông feh tso nu-boh, neng-s tsʽing keh-go kyi-we. <sup>22</sup> Ing-we dzæ-ü Cü dziao-læ-go nu-boh, gyi z tso Cü-go sih-fông-liao nying: wa-yiu feh tso nu-boh be dziao-læ-go, gyi z tso Kyi-toh-go nu-boh. <sup>23</sup> Ng-lah z *Cü* yüong kô-din ma-læ-go; m-nao tso nying-go nu-boh. <sup>24</sup> Hyüong-di, kôh-nying be dziao-læ z-ʽeo z dza-go, læ Jing-ming min-zin dzing-gyiu kæ z dza-go.

<sup>21</sup> 爾被召來時候是奴僕嗎？弗妨得個。若可以釋放弗做奴僕，能使趁箇個機會。<sup>22</sup> 因爲在於主召來個奴僕，其是做主個釋放了人。還有弗做奴僕被召來個，其是做<u>基督</u>個奴僕。<sup>23</sup> 爾拉是主用價鈿買來個；嘸得好做人個奴僕。<sup>24</sup> 兄弟，各人被召來時候是咋個，來神明面前仍舊該是咋個。

<sup>25</sup> KÔNG-TAO keh-sing do-kwu-nyiang, ngô m̆-teh Cü-go feng-fu: dæn-z ngô kyi-jün teh-djôh Cü-go æ-lin s-teh ngô cong-sing,” ziu pô *ngô-go* i-s wô hyiang *ng-lah* dao. <sup>26</sup> Ngô tsʽeng, we-leh yin-dzæ-go <sup>\[1\]</sup>næn-deo, ih-go nying wa-z ka hao. <sup>27</sup> Ng ziah teng lao-nyüing yi-kying kyih-long, hao-vong siang tsʽah-kʽæ: ziah m-neh teng lao-nyüing kyih-long, hao-vong siang dæ lao-nyüing. <sup>28</sup> Jün-r ng ziah kyʽi cʽü, z m-kao væn-ze; do-kwu-nyiang cʽih-kô, yia m-kao væn-ze: tsih-z keh-cong-ka-go, gyi-lah tsiang-læ yiu nyüoh-sing-go næn-cʽü: dæn-z ngô we-leh ng-lah peh-jing-siang.

<sup>25</sup> 講到箇星大姑娘，我嘸得主個吩咐。但是我既然得着主個哀憐使得我忠信，」就把我個意思話向爾拉道。<sup>26</sup> 我忖，爲了現在個難頭<sup>\[1\]</sup>，一個人還是介好。<sup>27</sup> 爾若等老𡢿已經結攏，好甮想拆開。若嘸得等老𡢿結攏，好甮想抬老𡢿。<sup>28</sup> 然而爾若去娶，是嘸告犯罪；大姑娘出嫁，也嘸告犯罪。只是箇種介個，其拉將來有肉身個難處。但是我爲了爾拉不忍相。

<sup>\[1\] *ʽÔh* *wô*, kying-kyih. 或話，緊急。（原註）</sup>

<sup>29</sup> Hyüong-di, ngô z-ka wô, Nyih-kyiah tön-de: sô-yi keh-sing yiu lao-nyüing go kæ ziang m-lao-nyüing ka; <sup>30</sup> keh-sing di-kʽoh-go, ziang feh di-kʽoh ka; keh-sing kwʽa-weh-go, ziang feh kwʽa-weh ka; keh-sing ma-tsing-go, ziang m-neh dziang-tʽong yiu-go ka; <sup>31</sup> keh-sing yüong-djôh shü-kæn-zông go, ziang m-neh ko-ü yüong *gyi* ka: ing-we keh shü-kæn-zông-go yiang-shih z læ-tih ko-kyʽi.

<sup>29</sup> 兄弟，我是介話，日腳短了。所以箇星有老𡢿個該像嘸老𡢿介；<sup>30</sup> 箇星啼哭個，像弗啼哭介；箇星快活個，像弗快活介；箇星買進個，像嘸得長通有個介；<sup>31</sup> 箇星用着世間上個，像嘸得過於用其介。因爲箇世間上個樣式是來的過去。

<sup>32</sup> Ngô z iao ng-lah vong tæn sing-z. M-neh lao-nyüing cü-kwu z tang-sön Cü-go z-ken, dza-go hao peh Cü hwun-hyi: <sup>33</sup> yiu lao-nyüing cü-kwu z tang-sön shü-kæn-zông z-ken, dza-go hao peh gyi lao-nyüing hwun-hyi. <sup>34</sup> Lao-nyüing teng do-kwu-nyiang *yia* z kôh-yiang-go. M-neh nen-nyüing go z tang-sön Cü-go z-ken, s-teh kyi-sing teng weh-ling tu tsʽing-kyih: yiu nen-nyüing go z tang-sön shü-kæn-zông z-ken, dza-go hao peh nen-nyüing hwun-hyi. <sup>35</sup> Ngô kông keh-go shih-wô z we-leh ng-lah zi-go ih-cʽü; bing feh-z do-leh mô-long-deo tʽao læ ng-lah deo-li, z iao *ng-lah* *tso-nying* yiu tʽi-min, djông-djông ih-dzing-tsi-lu voh-z Cü.

<sup>32</sup> 我是要爾拉甮擔心事。嘸得老𡢿主顧是打算主個事幹，咋個好撥主歡喜。<sup>33</sup> 有老𡢿主顧是打算世間上事幹，咋個好撥其老𡢿歡喜。<sup>34</sup> 老𡢿等大姑娘也是各樣個。嘸得男𡢿個是打算主個事幹，使得肌身等活靈都清潔。有男𡢿個是打算世間上事幹，咋個好撥男𡢿歡喜。<sup>35</sup> 我講箇個說話是爲了爾拉自個益處；並弗是馱勒馬籠頭套來爾拉頭裏，是要爾拉做人有體面，常常一成濟路服侍主。

<sup>36</sup> Ziah yiu nying tsʽeng-tsʽeng zi-go nyiang-ts tsʽo-ko z-ʽeo z tao gyi m-tʽi-min, tsæ-wô pih kyʽiao-leh z-ka tso; ka ze gyi dza tso, yia m-kao ze; hao peh gyi-lah hweng-pʽe. <sup>37</sup> Dæn-z sing-li kyin-kyüih-go cü-kwu, m-kao soh-go hyih-feh-læ, kʽo-yi i zi-go sing-siang, ziah-z sing-li yi-kying ding-kwe liu-djü gyi nyiang-ts, gyi z tso-leh hao. <sup>38</sup> Ka-ni, kô-cʽih *nyiang-ts* go cü-kwu z tso-leh hao-go; feh kô-cʽih *nyiang-ts* go cü-kwu z yü-kô tso-leh hao.

<sup>36</sup> 若有人忖忖自個娘子錯過時候是倒其嘸體面，再話必巧勒是介做；介隨其咋做，也嘸告罪；好撥其拉婚配。<sup>37</sup> 但是心裏堅決個主顧，嘸告啥個歇弗來，可以依自個心想，若是心裏已經定規留住其娘子，其是做勒好。<sup>38</sup> 介呢，嫁出娘子個主顧是做勒好個；弗嫁出娘子個主顧是愈加做勒好。

<sup>39</sup> Tso lao-nyüing go, gyi nen-nyüing wa læ-tong z-ʽeo, z be lih-fah bo-djü; gyi nen-nyüing ziah-z si-de, ziu hao zi tso cü-i, ze gyi kyʽi kô jü; tsih iao z dzæ-ü Cü go. <sup>40</sup> Gyi ziah kʽeng djông-djông siu-tong, dziu ngô i-s yü-kô yiu foh-kyʽi: ngô tsʽeng zi yia z yiu Jing-ming-go Ling læ-tih.

<sup>39</sup> 做老𡢿個，其男𡢿還來東時候，是被律法縛住；其男𡢿若是死了，就好自做主意，隨其去嫁誰；只要是在於主個。<sup>40</sup> 其若肯常常守東，就我意思愈加有福氣：我忖自也是有神明個靈來的。

---

### 1K. VIII.

KÔNG-TAO ngeo-ziang-go tsi-veh, ah-lah hyiao-teh ah-lah tu yiu cü-sih. (Cü-sih we s-teh nying zi-tseng-zi-do, tsih-yiu jing-æ we dzing-dziu teh-kyʽi. <sup>2</sup> Ih-go nying ziah zi sön z ming-bah soh-go z-ken, dziu sô tông-kæ hyiao-teh kʽen-læ, lin ih-yiang tu wa feh-zing hyiao-teh: <sup>3</sup> dæn-z ih-go nying ziah æ-kying Jing-ming, gyi z Jing-ming sô hyiao-teh-go.) <sup>4</sup> Ka-ni, kông-tao kyʽüoh ngeo-ziang-go tsi-veh, ah-lah hyiao-teh ngeo-ziang z yü-dziu li-hyiang m-neh-go tong-si, djü-leh Ih-we ts-nga z m̆-teh bih-go Jing-ming. <sup>5</sup> Se-tsih yiu keh-sing tsʽing-hwu jing-ming go, ʽôh-tsia læ tʽin-zông, ʽôh-tsia læ di-ʽô; (ziang yiu hyü-to jing-ming, yiu hyü-to cü ka:) <sup>6</sup> dziu ah-lah kʽen-læ tsih-yiu ih-we Jing-ming, *ziu-z* *Tʽin*-Vu, væn-veh tu cʽih-ü Gyi, ah-lah yia kwe-ü Gyi; tsih-yiu ih-we Cü, *ziu-z* Yiæ-su Kyi-toh, væn-veh tu kʽao-djôh Gyi, ah-lah yia kʽao-djôh Gyi. <sup>7</sup> Tsih-z m̆-teh tu yiu keh-go cü-sih: yiu-sing nying tao jü-kying liang-sing wa kôh-djôh ngeo-ziang, ziu kyʽüoh *keh-sing* *tong-si* z ziang ngeo-ziang-go tsi-veh ka; gyi-lah-go liang-sing feh kyin-kwu, ziu iao tæn-djôh ao-tsao.

講到偶像個祭物，阿拉曉得阿拉都有知識。（知識會使得人自尊自大，只有仁愛會成就德氣。<sup>2</sup> 一個人若自算是明白啥個事幹，就所當該曉得看來，連一樣都還弗曾曉得。<sup>3</sup> 但是一個人若愛敬神明，其是神明所曉得個。）<sup>4</sup> 介呢，講到喫偶像個祭物，阿拉曉得偶像是宇宙裏向嘸得個東西，除了一位之外是嘸得別個神明。<sup>5</sup> 雖即有箇星稱呼神明個，或者來天上，或者來地下；（像有許多神明，有許多主介。）<sup>6</sup> 就阿拉看來只有一位神明，就是天父，萬物都出於其，阿拉也歸於其；只有一位主，就是<u>耶穌</u> <u>基督</u>，萬物都靠着其，阿拉也靠着其。<sup>7</sup> 只是嘸得都有箇個知識。有星人到如今良心還覺着偶像，就喫箇星東西是像偶像個祭物介；其拉個良心弗堅固，就要擔着鏖糟。

<sup>8</sup> Kyʽüoh-zih feh neng-keo s-teh Jing-ming hwun-hyi ah-lah: kyʽüoh, m-kao soh-go <sup>\[1\]</sup>hao-cʽü; feh kyʽüoh, yia m-kao soh-go <sup>\[2\]</sup>w̆a-cʽü. <sup>9</sup> Yüong kwu-djôh, kʽong-pʽô ng-lah keh-go công-dzing iao s-teh keh-sing no-ziah-go cü-kwu pæn-tih. <sup>10</sup> Kyüô-jü ih-go nying kʽen-kyin ng, yiu cü-sih go cü-kwu, læ ngeo-ziang-go miao-li zo-zih; keh-go nying *se-tsih* no-ziah, gyi-go liang-sing næn-dao feh we <sup>\[3\]</sup>fông-tæn, zing-ts-ü kyʽi kyʽüoh ngeo-ziang-go tsi-veh ma? <sup>11</sup> Ziu yiu no-ziah-go hyüong-di, z Kyi-toh dæ gyi si go, we-leh ng-go cü-sih iao mih-diao! <sup>12</sup> Ng-lah ka teh-ze hyüong-di, sông gyi-lah feh kyin-kwu-go liang-sing, ziu-z teh-ze Kyi-toh. <sup>13</sup> Sô-yi kyʽüoh-zih ziah we s-teh ngô hyüong-di væn-ze, ngô üong-yün feh kyʽüoh nyüoh, sæn-leh ta-li hyüong-di væn-ze.

<sup>8</sup> 喫食弗能夠使得神明歡喜阿拉。喫，嘸告啥個好處<sup>\[1\]</sup>；弗喫，也嘸告啥個壞處<sup>\[2\]</sup>。<sup>9</sup> 用顧着，恐怕爾拉箇個章程要使得箇星懦弱個主顧𢲔跌。<sup>10</sup> 假如一個人看見爾，有知識個主顧，來偶像個廟裏坐席；箇個人雖即懦弱，其個良心難道弗會放膽<sup>\[3\]</sup>，甚至於去喫偶像個祭物嗎？<sup>11</sup> 就有懦弱個兄弟，是<u>基督</u>代其死個，爲了爾個知識要滅掉！<sup>12</sup> 爾拉介得罪兄弟，傷其拉弗堅固個良心，就是得罪<u>基督</u>。<sup>13</sup> 所以喫食若會使得我兄弟犯罪，我永遠弗喫肉，省勒帶累兄弟犯罪。

<sup>\[1\] *ʽÔh* *wô*, kô-zông; *ʽôh*, to-deo. 或話，加上；或，多頭。（原註）</sup>

<sup>\[2\] *ʽÔh* *wô*, tsʽo-lôh; *ʽôh*, kyʽüih-siao. 或話，錯落；或，缺少。（原註）</sup>

<sup>\[3\] *ʽÔh* *wô*, kyin-kwu-kyʽi-læ. 或話，堅固起來。（原註）</sup>

---

### 1K. IX.

NGÔ næn-dao feh-z s-du ma? Næn-dao feh hao zi tso cü-i ma? Næn-dao m-neh kʽen-kyin ah-lah Cü Yiæ-su Kyi-toh ko ma? Ng-lah dzæ-ü Cü næn-dao feh-z ngô tso-go sang-weh ma? <sup>2</sup> Dziu bih-nying kʽen-læ ngô ziah feh-z s-du, dziu ng-lah kʽen-læ tsong z-go *s-du*; ing-we ng-lah dzæ-ü Cü z ngô s-du tsih-veng-go ing-tsing. <sup>3</sup> Keh-sing dzô-tsʽah ngô go cü-kwu, ngô z-ka feng-pʽeo peh gyi tʽing.

我難道弗是使徒嗎？難道弗好自做主意嗎？難道嘸得看見阿拉主<u>耶穌</u> <u>基督</u>過嗎？爾拉在於主難道弗是我做個生活嗎？<sup>2</sup> 就別人看來我若弗是使徒，就爾拉看來總是個使徒；因爲爾拉在於主是我使徒職份個印證。<sup>3</sup> 箇星查察我個主顧，我是介分剖撥其聽。

<sup>4</sup> Ah-lah næn-dao m̆-teh kyʽüoh teng hah-go công-dzing ma? <sup>5</sup> Ah-lah ziah cʽü *kyiao-we-li-go* tsi-me, næn-dao m̆-teh công-dzing hao ta-leh gyi tseo-læ-tseo-kyʽi, ziang yü-to-go s-du, Cü-go keh-sing hyüong-di, teng Kyi-fah ka ma? <sup>6</sup> Wa-z doh-doh ngô teng Pô-nô-pô m̆-teh feh tso sang-weh go công-dzing ma?

<sup>4</sup> 阿拉難道嘸得喫等喝個章程嗎？<sup>5</sup> 阿拉若娶教會裏個姊妹，難道嘸得章程好帶勒其走來走去，像餘多個使徒，主個箇星兄弟，等<u>磯法</u>介嗎？<sup>6</sup> 還是獨獨我等<u>巴拿巴</u>嘸得弗做生活個章程嗎？

<sup>7</sup> Jü yiu tông-ping, kyʽüoh zi-go kʽeo-liang ma? Jü cong ih-yün bu-dao, feh kyʽüoh gyi-go ko-ts ma? Jü kʽen ih-dziao yiang, feh kyʽüoh gyi yiang-na ma? <sup>8</sup> Ngô kông keh-go shih-wô, næn-dao *tæn-tsih* tsiao nying-go *i-s*? lih-fah feh yia z-ka kông ma? <sup>9</sup> Mo-si-go lih-fah-li yiu sia-tih, wô, “Nyin-koh-go ngeo, feh-kʽo tʽao gyi-go cü-pô.” \[Sm. 25. 4.\] Jing-ming næn-dao z kwu-djôh ngeo ma? <sup>10</sup> Kyʽi feh-z ʽo-jün we-leh ah-lah-go yün-kwu kông-go ma? Nyün-z we-leh ah-lah sia-tih-go: i-s z-ka, Kang-cong-go cü-kwu yiu siang-vông kyʽi kang-cong z ing-kæ-go; ping-tsʽia yiu siang-vông kyʽi tang dao go cü-kwu teh-djôh gyi sô siang-vông, yia z ing-kæ-go. <sup>11</sup> Ah-lah kyi-jün læ ng-lah-go cong-nyiang tsah-kʽæ ling-leh-kying iang-ts, ziah-z siu-keh ng-lah nyüoh-sing-go tong-si, yiu soh-go do z-ken ma? <sup>12</sup> Bih-nying jông-tsʽia yiu gyün-ping *hao* *do* ng-lah, ʽo-hwông ah-lah ma? Peh-ko ah-lah m̆-teh yüong keh-go gyün-ping; fæn-cün yiang-yiang zi tæn-tông, kʽong-pʽô tsu-djü Kyi-toh-go foh-ing.

<sup>7</sup> 誰有當兵，喫自個口糧嗎？誰種一園葡萄，弗喫其個果子嗎？誰看一潮羊，弗喫其羊奶嗎？<sup>8</sup> 我講箇個說話，難道單只照人個意思？律法弗也是介講嗎？<sup>9</sup> <u>摩西</u>個律法裏有寫的，話，「碾穀個牛，弗可套其個嘴巴。」\[Sm. 25. 4.\] 神明難道是顧着牛嗎？<sup>10</sup> 豈弗是和然爲了阿拉個緣故講個嗎？原是爲了阿拉寫的個。意思是介，耕種個主顧有想望去耕種是應該個；並且有想望去打稻個主顧得着其所想望，也是應該個。<sup>11</sup> 阿拉既然來爾拉個中央扎開靈勒緊秧子，若是收割爾拉肉身個東西，有啥個大事幹嗎？<sup>12</sup> 別人尚且有權柄好馱爾拉，何況阿拉嗎？不過阿拉嘸得用箇個權柄；反轉樣樣自擔當，恐怕阻住<u>基督</u>個福音。

<sup>13</sup> Kyʽi feh hyiao-teh keh-sing bæn sing-din z-ken cü-kwu z kyʽüoh sing-din-go væn; z-dzih tsi-dæn go cü-kwu dô-kô teh-djôh tsi-dæn-zông-go *li-veh* ma? <sup>14</sup> Cü yia z-ka feng-fu, djün foh-ing cü-kwu hao dzong foh-ing du-nyih.

<sup>13</sup> 豈弗曉得箇星辦聖殿事幹主顧是喫聖殿個飯；侍值祭壇個主顧大家得着祭壇上個禮物嗎？<sup>14</sup> 主也是介吩咐，傳福音主顧好從福音度日。

<sup>15</sup> Dæn-z keh-sing z-ken ngô ih-ngæn m-neh yüong-djôh gyi; ngô *næn-kæn* sia keh-fæn shih-wô yia bing feh-z iao nying-kô z-ka dæ ngô: ing-we ngô keh-go kwʽô-kʽeo, ziah yiu nying iao s-teh gyi tso hyü-*wô*, ngô wa neng-s si. <sup>16</sup> Ngô kyʽi djün foh-ing, m-kao soh-go hao kwʽô-kʽeo; ngô pih kyʽiao-leh *z-ka*; ziah feh djün foh-ing, ngô yiu ʽo-se! <sup>17</sup> Ngô ziah dzing-nyün tso keh-go z-ken, hao teh-djôh sông: ziu-z feh dzing-nyün, yia yiu tsiang-vông-go kyʽüih-veng yi-kying kao-dæ ngô de. <sup>18</sup> Ka-ni, ngô keh-go sông dza-go? *Ziu-z*, djün foh-ing neng-keo s-teh Kyi-toh-go foh-ing feh fi *nying-kô* dong-din, z-ka feh yüong-djôh ngô dzæ-ü foh-ing sô yiu-go gyün-ping.

<sup>15</sup> 但是箇星事幹我一眼嘸得用着其；我難間寫箇番說話也並弗是要人家是介待我：因爲我箇個誇口，若有人要使得其做虛話，我還能使死。<sup>16</sup> 我去傳福音，嘸告啥個好誇口；我必巧勒是介；若弗傳福音，我有禍祟！<sup>17</sup> 我若情願做箇個事幹，好得着賞。就是弗情願，也有賬房個缺分已經交代我了。<sup>18</sup> 介呢，我箇個賞咋個？就是，傳福音能夠使得<u>基督</u>個福音弗費人家銅鈿，是介弗用着我在於福音所有個權柄。

<sup>19</sup> Ngô *peng-læ* feh-z nying-kô-go nu-boh, z zi *dzing-nyün* tso cong-nying-go nu-boh, s-teh ngô hao teh-djôh nying yü-kô to. <sup>20</sup> Ngô teng Yiu-tʽa nying tang-ho, ziu ziang Yiu-tʽa nying ka, s-teh ngô hao teh-djôh Yiu-tʽa nying; teng lih-fah ming-ʽô-go nying tang-ho, ziu ziang lih-fah ming-ʽô-go nying ka, s-teh ngô hao teh-djôh lih-fah ming-ʽô-go nying; <sup>21</sup> teng m-lih-fah-go nying tang-ho, ziu ziang m-lih-fah ka, s-teh ngô hao teh-djôh m-lih-fah-go nying. (Ngô bing feh-z læ Jing-ming-go min-zin m-lih-fah, z i Kyi-toh-go lih-fah.) <sup>22</sup> Ngô teng no-ziah-go nying tang-ho, ziu ziang no-ziah-go nying ka, s-teh ngô hao teh-djôh no-ziah-go nying. Teng cong-nying tang-ho, gyi-lah dza-go, ngô yiang-yiang yia z dza-go, s-teh ngô cong-ü hao kyiu kyi-go nying. <sup>23</sup> Ngô ka tso-fah z we-leh foh-ing, s-teh ngô hao dô-kô teh-djôh foh-ing-go hao-cʽü.

<sup>19</sup> 我本來弗是人家個奴僕，是自情願做衆人個奴僕，使得我好得着人愈加多。<sup>20</sup> 我等<u>猶太</u>人打夥，就像<u>猶太</u>人介，使得我好得着<u>猶太</u>人；等律法名下個人打夥，就像律法名下個人介，使得我好得着律法名下個人；<sup>21</sup> 等嘸律法個人打夥，就像嘸律法介，使得我好得着嘸律法個人。（我並弗是來神明個面前嘸律法，是依<u>基督</u>個律法。）<sup>22</sup> 我等懦弱個人打夥，就像懦弱個人介，使得我好得着懦弱個人。等衆人打夥，其拉咋個，我樣樣也是咋個，使得我終於好救幾個人。<sup>23</sup> 我介做法是爲了福音，使得我好大家得着福音個好處。

<sup>24</sup> Kyʽi feh hyiao-teh læ kao-dziang-li sæ peng-gying go cü-kwu tu z-ka peng, tsih-yiu ih-go teh-djôh sông ma? Ng-lah kæ ka peng-fah, s-teh ng-lah hao teh-djôh. <sup>25</sup> Væn-pah sæ peng-z go cü-kwu z yiang-yiang tso-gyi: gyi-lah *ka* *tso-fah*, z siang teh-djôh ih-ting we wæ-diao go kwun-min; ah-lah ni, *z* *siang* ih-ting feh we wæ-diao go. <sup>26</sup> Sô-yi ngô læ-tih peng, feh-z ziang m-su-moh-tsiang ka; ngô læ-tih tang gyün-deo, yia feh-z ziang tang læ kʽong-li ka: <sup>27</sup> ngô z ah-djü ngô-go kyi-sing, ping-tsʽia ngang-kʽô gyi tso nu-boh; zông-kʽong-pʽô *foh-ing* yi-kying djün peh bih-nying, ngô-zi *fæn-cün* be tʽih-cʽih.

<sup>24</sup> 豈弗曉得來校場裏賽奔競個主顧都是介奔，只有一個得着賞嗎？爾拉該介奔法，使得爾拉好得着。<sup>25</sup> 凡百賽本事個主顧是樣樣做忌。其拉介做法，是想得着一頂會壞掉個冠冕；阿拉呢，是想一頂弗會壞掉個。<sup>26</sup> 所以我來的奔，弗是像嘸數目帳介；我來的打拳頭，也弗是像打來空裏介。<sup>27</sup> 我是壓治我個肌身，並且硬抲其做奴僕；尚恐怕福音已經傳撥別人，我自反轉被踢出。

---

！WIP 後續未轉寫完

