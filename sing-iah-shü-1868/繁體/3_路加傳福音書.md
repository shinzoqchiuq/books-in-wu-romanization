## LU-KYÜÔ DJÜN FOH-ING SHÜ. <u>路加</u>傳福音書

### Lk. I.

KYI-JÜN yiu hao-kyi-go nying dong-siu iao pô ah-lah *cong* *meng-du* toh-jih siang-sing-go keh-sing z-ken gyin-tang-gyin sia-lôh læ shü-li; <sup>2</sup> z tsiao djün-dao-go cü-kwu dzong kyʽi-deo tsʽing-ngæn kʽen-kyin-ko djün-lôh-læ peh ah-lah; <sup>3</sup> ngô, dzong-deo-ngeng-tsih long-tsong ts-si dzô-ko, yia siang a-tsʽ-jü sia-cʽih-læ peh ng, Di-o-fi-lo da-jing; <sup>4</sup> s-teh ng hao hyiao-teh ng ʽôh-ko-go dao-li z jih-we-go.

既然有好幾個人動手要把阿拉衆門徒篤實相信個箇星事幹件打件寫落來書裏，<sup>2</sup> 是照傳道個主顧從起頭親眼看見過傳落來撥阿拉。<sup>3</sup> 我，從頭硬節攏總仔細查過，也想挨次序寫出來撥爾，<u>提阿非羅</u>大人，<sup>4</sup> 使得爾好曉得爾學過個道理是實惠個。

<sup>5</sup> <sup>\[1\]</sup>HYI-LIH tso Yiu-tʽa koh wông z-ʽeo, Üô-pi-üô keh-pæn yiu ih-go tsi-s kyiao-leh Sah-kyüô-li-üô; gyi-go lao-nyüing z Üô-leng-go ʽeo-dæ, ming-z kyiao-leh Yi-li-sô-pah. <sup>6</sup> Keh liang-go dziu Jing-ming kʽen-læ z tsing-dzih-go; yiang-yiang tsiao Cü-go lih-fah teng li-tsih tso-nying, m-kao hao pʽi-bing. <sup>7</sup> Gyi-lah m̆-teh ng-nô, ing-we Yi-li-sô-pah ve sang; tsæ-wô keh liang-go nying nyin-kyi lao-de.

<sup>5</sup> <u>希律</u>做<u>猶太</u>國王時候<sup>\[1\]</sup>，<u>亞比亞</u>箇班有一個祭司叫勒<u>撒迦利亞</u>，其個老𡢿是<u>亞倫</u>個後代，名字叫勒<u>以利沙伯</u>。<sup>6</sup> 箇兩個就神明看來是正直個，樣樣照主個律法等禮節做人，嘸告好批評。<sup>7</sup> 其拉嘸得兒囡，因爲<u>以利沙伯</u>𣍐生，再話箇兩個人年紀老了。

<sup>\[1\] *Pi* *da-ka* *eo* “*Yiæ-su* *kyüông-seng* *keh* *nyin*,” *tsao* *loh* *nyin*. 比大概謳「<u>耶穌</u>降生箇年」早六年。（原註）</sup>

<sup>8</sup> Sah-kyüô-li-üô, tsiao gyi a-pæn-go tsʽ-jü, læ Jing-ming min-zin bæn tsi-s-go z-ken; <sup>9</sup> i tsi-s-go kwe-kyü, tsʽiu-tsʽin tsʽiu-djôh gyi tseo-tsing Cü-go sing-din-li kyʽi tin hyiang. <sup>10</sup> Tin hyiang z-ʽeo, cong pah-sing nga-deo læ-tih tao-kao. <sup>11</sup> Cü-go tʽin-s yin-cʽih-læ, lih læ hyiang-dæn-go jing-siu-pin. <sup>12</sup> Sah-kyüô-li-üô ih kʽen-kyin, ling-ling-dong, pʽô-kyʽi-læ-de.

<sup>8</sup> <u>撒迦利亞</u>，照其挨班個次序，來神明面前辦祭司個事幹，<sup>9</sup> 依祭司個規矩，抽籤抽着其走進主個聖殿裏去點香。<sup>10</sup> 點香時候，衆百姓外頭來的禱告。<sup>11</sup> 主個天使現出來，立來香壇個順手邊。<sup>12</sup> <u>撒迦利亞</u>一看見，懍懍動，怕起來了。

<sup>13</sup> Tʽin-s teng gyi wô, “Sah-kyüô-li-üô, hao-vong pʽô: ing-we ng-go tao-kao yi-kying tʽing-meng-de, ng-go lao-nyüing Yi-li-sô-pah we sang ng-ts gyi, ming-z hao cʽü gyi Iah-ʽen. <sup>14</sup> Ng-zi we hwun-hyi, we kwʽa-weh: we-leh gyi sang-cʽih-læ, hyü-to nying yia we hwun-hyi. <sup>15</sup> Dziu Cü kʽen-læ gyi hao sön do; lao-tsiu siao-tsiu tu m-nao kyʽüoh; dzong tʽæ li-hyiang, Sing-Ling ziu-leh mun-tsoh-de.

<sup>13</sup> 天使等其話：「<u>撒迦利亞</u>，好甮怕，因爲爾個禱告已經聽聞了，爾個老𡢿<u>以利沙伯</u>會生兒子其，名字好取其<u>約翰</u>。<sup>14</sup> 爾自會歡喜，會快活，爲了其生出來，許多人也會歡喜。<sup>15</sup> 就主看來其好算大，老酒燒酒都嘸得好喫，從胎裏向，聖靈受了滿足了。

<sup>16</sup> Gyi we s-teh Yi-seh-lih nying hyü-to kwe-voh Cü, *ziu-z* gyi-lah-go Jing-ming. <sup>17</sup> Gyi yiu Yi-li-üô ka-go sing-dzing teng neng-ken, we tseo læ Cü-go zin-deo; s-teh tso ah-tia cü-kwu-go sing we æ-sih ng-nô, feh i-jing-go cü-kwu we ʽôh tsing-dzih nying-go sing-siang; hao be-bæn ih-pæn pah-sing peh Cü yüong-go.”

<sup>16</sup> 其會使得<u>以色列</u>人許多歸服主，就是其拉個神明。<sup>17</sup> 其有<u>以利亞</u>介個性情等能幹，會走來主個前頭，使得做阿爹主顧個心會愛惜兒囡，弗依順個主顧會獲正直人個心想，好備辦一班百姓撥主用個。」

<sup>18</sup> Sah-kyüô-li-üô teng tʽin-s wô, “Ngô-zi nyin-kyi do-de, lao-nyüing yia lao-de; keh-go z-ken dza-go hao peh ngô hyiao-teh *yiu-go*?” <sup>19</sup> Tʽin-s we-teh gyi, wô, “Ngô z Kyüô-pah-lih, lih læ Jing-ming min-zin go: z Gyi tsʽa ngô læ teng ng wô, iao tʽong-cü ng keh-go hao-hao sing-sih. <sup>20</sup> Z-ʽeo ih tao, ngô-go shih-wô ziu yiu yiao-nyiæn; næn-kæn ng feh siang-sing ngô-go shih-wô, sô-yi kyʽiah-leh tso ô-ts, ih-dzih tao keh-sing z-ken tso-dzing-go nyih-ts feh we kông.”

<sup>18</sup> <u>撒迦利亞</u>等天使話：「我自年紀大了，老𡢿也老了，箇個事幹咋個好撥我曉得有個？」<sup>19</sup> 天使回答其，話：「我是<u>加百列</u>，立來神明面前個。是其差我來等爾話，要通知爾箇個好好信息。<sup>20</sup> 時候一到，我個說話就有效驗，難間爾弗相信我個說話，所以卻勒做啞子，一直到箇星事幹做成個日子弗會講。」

<sup>21</sup> Pah-sing z-ʽeo Sah-kyüô-li-üô, hyi-gyi gyi læ sing-din li-hyiang tæn-kôh-kæn. <sup>22</sup> Kyi-jün tseo-cʽih-læ-de, feh we teng gyi-lah kông; gyi-lah ziu hyiao-teh gyi læ sing-din li-hyiang yiu hyin-ling kʽen-kyin-ko: gyi tsih we teng gyi-lah tsông siu-shü, kying-z-ka tso-leh ô-ts de.

<sup>21</sup> 百姓侍候<sup>\[1\]</sup><u>撒迦利亞</u>，稀奇其來聖殿裏向耽擱間。<sup>22</sup> 既然走出來了，弗會等其拉講，其拉就曉得其來聖殿裏向有顯靈看見過。其只會等其拉裝手勢，竟是介做勒啞子了。

<sup>\[1\] 侍候：等候</sup>

<sup>23</sup> Gyi bæn tsi-s z-ken go nyih-ts yi-kying ling-mun, ziu kyü oh-li kyʽi-de. <sup>24</sup> Ko-leh keh-sing nyih-ts, gyi-go lao-nyüing Yi-li-sô-pah yiu sing-yüing, ziu zing-zing to-bi ng-ko yüih, z-ka wô, <sup>25</sup> “Cü dæ ngô dza hao, yin-dzæ we tsiao-kwu *ngô*, kyʽi-diao ngô læ nying-kô min-zin go wông-kʽong.”

<sup>23</sup> 其辦祭司事幹個日子已經臨滿，就歸屋裏去了。<sup>24</sup> 過了箇星日子，其個老𡢿<u>以利沙伯</u>有身孕，就尋尋躲避五個月，是介話：<sup>25</sup> 「主待我咋好，現在會照顧我，棄掉我來人家面前個惶恐。」

<sup>26</sup> TAO di-loh-ko yüih, tʽin-s Kyüô-pah-lih be Jing-ming tsʽa tao Kyüô-li-li *sang* ih-go zing-li kyiao-leh Nô-sah-leh, <sup>27</sup> kyʽi kyin ih-go do-kwu-nyiang ziu-z hyü peh Da-bih keh-kô-go nying kyiao-leh Iah-seh; do-kwu-nyiang ming-z Mô-li-üô. <sup>28</sup> Tʽin-s tseo-tsing, teng gyi wô, “Teh-djôh eng-we go nyü-nying, kong-hyi! Cü tô-hwô ng: nyü-nying li-hyiang ng ting yiu foh-kyʽi.” <sup>29</sup> Mô-li-üô kʽen-kyin, we-leh gyi-go shih-wô sing-li yiah-yiah-dong, tsʽeng-tsʽeng keh-go mông-mông shih-wô tao-ti dza i-s?

<sup>26</sup> 到第六個月，天使<u>加百列</u>被神明差到<u>加利利</u>省一個城裏叫勒<u>拿撒勒</u>，<sup>27</sup> 去見一個大姑娘就是許撥<u>大闢</u>箇家個人叫勒<u>約瑟</u>，大姑娘名字<u>馬利亞</u>。<sup>28</sup> 天使走進，等其話：「得着恩惠個女人，恭喜！主朵化爾。女人裏向爾頂有福氣。」<sup>29</sup> <u>馬利亞</u>看見，爲了其個說話心裏𢖺𢖺動，忖忖箇個望望說話到底咋意思？

<sup>30</sup> Tʽin-s teng gyi wô, “Mô-li-üô, hao-vong pʽô: Jing-ming yiu eng-we tao ng de; <sup>31</sup> ng we ziu-tʽæ, sang Ng-ts, ming-z hao cʽü Gyi YIÆ-SU. <sup>32</sup> Gyi tsiang-læ yiu do gyün-ping; hao eo Gyi ting kao Cü-kwu-go Ng-ts: Gyi tsu-tsong Da-bih-go zo-we, Cü Jing-ming we s-peh Gyi. <sup>33</sup> Gyi tso Yüô-kôh keh-dzoh shü-shü-dæ-dæ-go Wông-ti; Gyi-go koh-kô üong-yün feh we mah.”

<sup>30</sup> 天使等其話：「<u>馬利亞</u>，好甮怕。神明有恩惠到爾了，<sup>31</sup> 爾會受胎，生兒子，名字好取其<u>耶穌</u>。<sup>32</sup> 其將來有大權柄，好謳其頂高主顧個兒子。其祖宗<u>大闢</u>個座位，主神明會賜撥其。<sup>33</sup> 其做<u>雅各</u>箇族世世代代個皇帝，其個國家永遠弗會末。」

<sup>34</sup> Mô-li-üô teng tʽin-s wô, “Ngô wa feh-zing nying-teh nen-nyüing, dza-we yiu keh-go z-ken ni?” <sup>35</sup> Tʽin-s we-teh gyi, wô, “Sing-Ling we kông-lôh-læ peh ng, keh ting kao Cü-kwu-go neng-ken we tsô-ing ng-noh: keh-lah sang-cʽih keh-we sing-jün-go *Na-hwun*, hao tsʽing-hwu Gyi z Jing-ming-go Ng-ts. <sup>36</sup> Ping-tsʽia ng-go tsʽing-kyün Yi-li-sô-pah, nyin-kyi lao-de, gyi yia yiu sing-yüing; ih-hyiang wô gyi ve sang, næn-kæn yi-kying yiu loh-ko yüih de. <sup>37</sup> Ing-we Jing-ming z m-yiu ih-yiang feh neng-keo.”

<sup>34</sup> <u>馬利亞</u>等天使話：「我還弗曾認得男𡢿，咋會有箇個事幹呢？」<sup>35</sup> 天使回答其，話：「聖靈會降落來撥爾，箇頂高主顧個能幹會遮蔭爾儂。箇拉生出箇位聖善個奶花，好稱呼其是神明個兒子。<sup>36</sup> 並且爾個親眷<u>以利沙伯</u>，年紀老了，其也有身孕，一向話其𣍐生，難間已經有六個月了。<sup>37</sup> 因爲神明是嘸有一樣弗能夠。」

<sup>38</sup> Mô-li-üô wô, “Ngô z Cü-go ô-deo; dæn-nyün i-leh ng-go shih-wô ka dæ ngô.” Tʽin-s ziu bih-kʽæ gyi kyʽi-de. <sup>39</sup> Keh-go z-ʽeo, Mô-li-üô kwʽa-kwʽa dong-sing tao Yiu-tʽa *sang*, sæn li-hyiang ih-go zing-li kyʽi; <sup>40</sup> tseo-tsing Sah-kyüô-li-üô oh-li, mông-mông Yi-li-sô-pah. <sup>41</sup> Yi-li-sô-pah ih tʽing-meng Mô-li-üô mông-mông gyi go *sing-hyiang*, na-hwun tʽæ li-hyiang ziu tʽiao-kyʽi-læ: Yi-li-sô-pah Sing-Ling ziu-leh mun-tsoh-de, <sup>42</sup> ziu hyiang-hyiang wô, “Nyü-nying li-hyiang ng ting yiu foh-kyʽi; ng tʽæ-li sang-cʽih-læ-go yia yiu foh-kyʽi. <sup>43</sup> Ngô dza-we yiu ka *hao-cʽu*, ngô Cü-go ah-nyiang we tao ngô u-dông læ? <sup>44</sup> Ing-we ng mông-mông ngô go sing-hyiang ih tseo-tsing ngô ng-to-li, na-hwun læ ngô tʽæ li-hyiang ziu hwun-hwun-hyi-hyi tʽiao-kyʽi-læ. <sup>45</sup> <sup>\[1\]</sup>Ng siang-sing *Cü-go* *shih-wô*, z yiu foh-kyʽi; ing-we Cü teng ng kông-go pih-ding yiu yiao-nyiæn.”

<sup>38</sup> <u>馬利亞</u>話：「我是主個丫頭，但願依勒爾個說話介待我。」天使就別開其去了。<sup>39</sup> 箇個時候，<u>馬利亞</u>快快動身到<u>猶太</u>省，山裏向一個城裏去，<sup>40</sup> 走進<u>撒迦利亞</u>屋裏，望望<u>以利沙伯</u>。<sup>41</sup> <u>以利沙伯</u>一聽聞<u>馬利亞</u>望望其個聲響，奶花胎裏向就跳起來。<u>以利沙伯</u>聖靈受了滿足了，<sup>42</sup> 就響響話：「女人裏向爾頂有福氣，爾胎裏生出來個也有福氣。<sup>43</sup> 我咋會有介好處，我主個阿孃會到我烏蕩來？<sup>44</sup> 因爲爾望望我個聲響一走進我耳朵裏，奶花來我胎裏向就歡歡喜喜跳起來。<sup>45</sup> 爾相信主個說話，是有福氣，因爲主等爾講個必定有效驗。<sup>\[1\]</sup>」

<sup>\[1\] *ʽÔh* *wô*, Ng siang-sing Cü-go shih-wô yiu yiao-nyiæn, tao yiu foh-kyʽi. 或話，爾相信主個說話有效驗，倒有福氣。（原註）</sup>

<sup>46</sup> Mô-li-üô z-ka wô,

<sup>46</sup> <u>馬利亞</u>是介話，

“Ngô-go sing læ-tih tseng-djong Cü; <sup>47</sup> ngô-go ling-weng dzæ-ü ngô Kyiu-cü Jing-ming hwun-hwun-hyi-hyi. <sup>48</sup> Cü yi-kying kʽen-kwu Gyi ti-vi-go ô-deo: dzong-kying-yi-ʽeo shü-shü-dæ-dæ we wô ngô yiu foh-kyʽi. <sup>49</sup> Keh-we yiu neng-ken go Cü-kwu yiu do z-ken tao ngô: Gyi-go ming-deo z sing-jün-go. <sup>50</sup> Pʽô-gyü Gyi cü-kwu, Cü we æ-lin gyi-lah tao shü-shü-dæ-dæ. <sup>51</sup> Gyi-go siu-kwang hyin-cʽih do gying-dao læ; sing-li kyiao-ngao cü-kwu, long gyi tsʽih-ting-pah-tao. <sup>52</sup> Yiu gyün-ping cü-kwu, dzong gyi zo-we ka tʽe gyi lôh; ti-vi cü-kwu, kyü gyi zông-kyʽi. <sup>53</sup> Du-kyi cü-kwu, coh hao tong-si peh gyi kyʽüoh-pao; fu-tsoh-go cü-kwu, peh gyi kʽong-siu kyü-kyʽi. <sup>54</sup> *Cü* kyi-nyiæn sô ing-hyü Üô-pah-lah-hen teng gyi ts-seng go eng-we tao shü-shü-dæ-dæ, ziang *tông-tsʽu* wô hyiang ah-lah tsu-tsong dao-go; keh-lah vu-dzu Gyi-go nu-boh Yi-seh-lih nying.”

「我個心來的尊重主，<sup>47</sup> 我個靈魂在於我救主神明歡歡喜喜。<sup>48</sup> 主已經看顧其低微個丫頭。從今以後世世代代會話我有福氣。<sup>49</sup> 箇位有能幹個主顧有大事幹到我。其個名頭是聖善個。<sup>50</sup> 怕懼其主顧，主會哀憐其拉到世世代代。<sup>51</sup> 其個手梗顯出大勁道來，心裏驕傲主顧，弄其七丁八倒。<sup>52</sup> 有權柄主顧，從其座位介推其落，低微主顧，舉其上去。<sup>53</sup> 肚飢主顧，給好東西撥其喫飽，富足個主顧，撥其空手歸去。<sup>54</sup> 主記念所應許<u>亞伯拉罕</u>等其子孫個恩惠到世世代代，像當初話向阿拉祖宗道個，箇拉扶助其個奴僕<u>以色列</u>人。」

<sup>56</sup> Mô-li-üô teng Yi-li-sô-pah da-iah deng-leh sæn-ko yüih, ʽeo-deo kyü oh-li kyʽi-de.

<sup>56</sup> <u>馬利亞</u>等<u>以利沙伯</u>大約庉了三個月，後頭歸屋裏去了。

<sup>57</sup> YI-LI-SÔ-PAH tso sang-m nyih-ts tao-de, ziu sang-cʽih ng-ts læ. <sup>58</sup> Ling-sô-kô teng tsʽing-kyün tʽing-meng Cü do-nyiang s eng-we peh gyi, keh-lah dô-kô hwun-hyi-siang.

<sup>57</sup> <u>以利沙伯</u>做生姆日子到了，就生出兒子來。<sup>58</sup> 鄰舍家等親眷聽聞主大樣賜恩惠撥其，箇拉大家歡喜相。

<sup>59</sup> Tao di-pah nyih, gyi-lah læ teng na-hwun ʽang tsiu-keh-li, tang-tsiang tsiao gyi ah-tia ming-z cʽü gyi Sah-kyüô-li-üô. <sup>60</sup> Gyi ah-nyiang z-ka wô, “Feh-z ka: iao cʽü gyi Iah-ʽen.” <sup>61</sup> Gyi-lah wô, “Ng-go tsʽing-kyün li-hyiang m-nying kyiao-leh keh-go ming-z.” <sup>62</sup> Ziu tsông-tsông siu-shü, meng gyi ah-tia, iao cʽü gyi soh-go ming-z. <sup>63</sup> *Gyi* *ah-tia* iao ih-kwʽe feng-pæn, ziu sia-cʽih-læ, z-ka wô, “Gyi-go ming-z z Iah-ʽen.” Gyi-lah long-tsong tu hyi-gyi.

<sup>59</sup> 到第八日，其拉來等奶花行周割禮，打賬照其阿爹名字取其<u>撒迦利亞</u>。<sup>60</sup> 其阿孃是介話：「弗是介。要取其<u>約翰</u>。」<sup>61</sup> 其拉話：「爾個親眷裏向嘸人叫勒箇個名字。」<sup>62</sup> 就裝裝手勢，問其阿爹，要取其啥個名字。<sup>63</sup> 其阿爹要一塊粉板，就寫出來，是介話：「其個名字是<u>約翰</u>。」 其拉攏總都稀奇。

<sup>64</sup> Sah-kyüô-li-üô cü-pô teng zih-deo lih-kʽeh kʽæ-kʽæ; ziu kông-kyʽi-læ, coh-tsæn Jing-ming. <sup>65</sup> Cong ling-sô-kô tu pʽô-kyʽi-læ: ping-tsʽia læ Yiu-tʽa sæn li-hyiang kôh-tao-cʽü keh-sing z-ken tu wô-kʽæ-kyʽi-de. <sup>65</sup> Væn-pah z tʽing-meng cü-kwu tu pô *keh-sing* *z-ken* kyi-leh sing-li, z-ka wô, “Keh-go na-hwun tsiang-læ we dza-go!” Ping-tsʽia Cü tsʽing-siu tô-hwô gyi.

<sup>64</sup> <u>撒迦利亞</u>嘴巴等舌頭立刻開開，就講起來，祝讚神明。<sup>65</sup> 衆鄰舍家都怕起來。並且來<u>猶太</u>山裏向各到處箇星事幹都話開去了。<sup>65</sup> 凡百是聽聞主顧都把箇星事幹記勒心裏，是介話：「箇個奶花將來會咋個！」並且主親手朵化其。

<sup>67</sup> Gyi ah-tia Sah-kyüô-li-üô Sing-Ling ziu-leh mun-tsoh-de, ziu kông sin-cü shih-wô, z-ka wô,

<sup>67</sup> 其阿爹<u>撒迦利亞</u>聖靈受了滿足了，就講先知說話，是介話，

<sup>68</sup> “Kæ coh-tsæn Cü Yi-seh-lih-go Jing-ming; ing-we yi-kying læ kʽen-kwu cʽü-joh Zi-go pah-sing, <sup>69</sup> læ, Gyi nu-boh Da-bih keh-kô kyü-zông peh ah-lah <sup>\[1\]</sup>ih-tsah kyiu-shü-go kôh; <sup>70</sup> (tsiao *Cü* tʽôh keh-sing dzong kʽæ-bih yi-læ sing-jün sin-cü-nying sô wô-go;) <sup>71</sup> hao kyiu ah-lah tʽeh-cʽih dziu-dih, teng long-tsong u-su ah-lah cü-kwu-go siu-li. <sup>72</sup> *Keh* *z* *Cü* s eng-we peh ah-lah tsu-tsong, kyi-nyiæn Gyi sing-jün-go iah; <sup>73</sup> ziu-z Gyi-zi teng ah-lah tsu-tsong Üô-pah-lah-hen sô vah-ko-go tsiu, *z-ka* *wô*, <sup>74</sup> tsiang-læ we s-teh ah-lah tʽeh-cʽih dziu-dih-go siu-li; <sup>75</sup> læ Cü-go min-zin, tsing-dzih teng tsʽing-kyih ih-sang-ih-si fông-tæn voh-z Gyi.

<sup>68</sup> 「該祝讚主<u>以色列</u>個神明，因爲已經來看顧取贖自個百姓，<sup>69</sup> 來，其奴僕<u>大闢</u>箇家舉上撥阿拉一隻救世個角<sup>\[1\]</sup>，<sup>70</sup> （照主託箇星從開闢以來聖善先知人所話個），<sup>71</sup> 好救阿拉脫出仇敵，等攏總惡愫阿拉主顧個手裏。<sup>72</sup> 箇是主賜恩惠撥阿拉祖宗，記念其聖善個約，<sup>73</sup> 就是其自等阿拉祖宗<u>亞伯拉罕</u>所罰過個咒，是介話，<sup>74</sup> 將來會使得阿拉脫出仇敵個手裏，<sup>75</sup> 來主個面前，正直等清潔一生一世放膽服侍其。

<sup>\[1\] *I-s* *ziu-z*, ih-go yiu neng-ken go Kyiu-cü. 意思就是，一個有能幹個救主。（原註）</sup>

<sup>76</sup> “Ng keh-go na-hwun, nying-kô we eo ng ting kao Cü-kwu-go sin-cü-nying: ing-we ng iao tseo læ Cü-go zin-deo, hao be-bæn Gyi-go lu; <sup>77</sup> peh Gyi pah-sing hao hyiao-teh kyiu-go fông-fah, ziu-z ah-lah Jing-ming yüong dz-pe-sing sô-diao gyi-lah ze. <sup>78</sup> Kyʽü-leh Gyi dz-pe, s-teh <sup>\[1\]</sup>keh cʽih-kyʽi-go Nyih-kwông dzong zông-deo hyiang-djôh ah-lah; <sup>79</sup> tsiao-djôh keh-sing deng læ heh-en ziang ing-s ka tsô-en di-fông go cü-kwu; s-teh ah-lah kyiah hao pih-dzih tseo tʽa-bing-go lu.”

<sup>76</sup> 「爾箇個奶花，人家會謳爾頂高主顧個先知人。因爲爾要走來主個前頭，好備辦其個路，<sup>77</sup> 撥其百姓好曉得救個方法，就是阿拉神明用慈悲心赦掉其拉罪。<sup>78</sup> 虧勒其慈悲，使得箇出去個日光<sup>\[1\]</sup>從上頭向着阿拉，<sup>79</sup> 照着箇星庉來黑暗像陰司介遮暗地方個主顧，使得阿拉腳好筆直走太平個路。」

<sup>\[1\] *Peng-veng-go* *z-ngæn* *yiu-teh* *u-sen* *fæn* Tsʽô-hong; kʽen Y. 11. 1. Sk. 3. 8: 6. 12. 本文個字眼有得烏碎翻岔蕻；看 Y. 11. 1. Sk. 3. 8: 6. 12.（原註）</sup>

<sup>80</sup> Keh-go na-hwun do-kyʽi-læ, ling-sing yia to-kyʽi-læ; ih-dzih læ kwʽông-iæ di-fông deng tao hyin-cʽih peh Yi-seh-lih *pah-sing* kʽen keh-go nyih-ts.

<sup>80</sup> 箇個奶花大起來，靈性也多起來，一直來曠野地方庉到顯出撥<u>以色列</u>百姓看箇個日子。

---

### Lk. II.

KEH-GO z-ʽeo, <sup>\[1\]</sup>Kæ-sah Üô-kwu-z-toh yiu zông-yü pæn-lôh-læ, eo tʽin-ʽô-nying tʽong zao a-wu-tsʽah. <sup>2</sup> (Kyü-li-nyiu tso Jü-li-üô tsong-toh z-ʽeo, keh a-wu-tsʽah kông-kông zao kyʽi-deo.) <sup>3</sup> Kôh-nying ziu tao zi-go peng-zing, long-tsong kyʽi zông tsʽah-ts kyʽi. 4, <sup>5</sup> <sup>\[2\]</sup>Iah-seh z Da-bih dzoh-li keh-pʽa nying, keh-lah ta gyi ding-kæn-go lao-nyüing Mô-li-üô, yi-kying do-du-go, dô-kô dzong Kyüô-li-li Nô-sah-leh zing-li, zông Yiu-tʽa *sang*, tao Da-bih-go zing-li kyiao-leh Pah-li-ʽeng, kyʽi zông tsʽah-ts kyʽi.

箇個時候，<u>該撒</u> <u>亞古士督</u>有上諭頒落來，謳天下人通造挨戶冊。<sup>2</sup> （<u>居里扭</u>做<u>敘利亞</u>總督時候，箇挨戶冊剛剛造起頭。）<sup>3</sup> 各人就到自個本城，攏總去上冊子去。<sup>4, 5</sup> <u>約瑟</u>是<u>大闢</u>族裏箇派人，箇拉帶其定間個老𡢿<u>馬利亞</u>，已經大肚個，大家從<u>加利利</u> <u>拿撒勒</u>城裏，上<u>猶太</u>省，到<u>大闢</u>個城裏叫勒<u>伯利恆</u>，去上冊子去。

<sup>6</sup> Gyi-lah keh-deo deng-kæn z-ʽeo, Mô-li-üô iao tso sang-m nyih-ts tao-de: <sup>7</sup> ziu sang-cʽih deo-ih-go Ng-ts læ, do-leh pu ko-hao-ts, peh Gyi kwʽeng-leh <sup>\[1\]</sup>mô-zao-li; ing-we ʽô-cʽü-li m-tsʽæ hao deng-de.

<sup>6</sup> 其拉箇頭庉間時候，<u>馬利亞</u>要做生姆日子到了。<sup>7</sup> 就生出頭一個兒子來，馱勒布裹好仔，撥其睏勒馬槽裏<sup>\[1\]</sup>，因爲下處裏嘸采好庉了。

<sup>\[1\] *ʽÔh* *wô*, mô-vông-li. 或話，馬房裏。（原註）</sup>

<sup>8</sup> Keh-tʽah di-fông yiu kʽen-yiang-go nying, yia-deo læ tʽin-nga <sup>\[1\]</sup>diao-pæn jing-kang kwu-djôh gyi-lah yiang. <sup>9</sup> Hweh-r-jün Cü-go tʽin-s lih læ gyi-lah min-zin, Cü-go yüong-wô dön-kyʽün tsiao-djôh gyi-lah: gyi-lah long-do hah-tao-de. <sup>10</sup> Tʽin-s teng gyi-lah wô, “Hao-vong pʽô: ngô læ tʽong-cü ng-lah do hwun-hyi-go sing-sih, keh-go sing-sih yia z kwæn-djôh cong pah-sing go. <sup>11</sup> Kyih-mih-ts læ Da-bih-go zing-li yiu ih-go Kyiu-cü tʽi ng-lah sang-cʽih-læ, ziu-z Cü Kyi-toh. <sup>12</sup> Ng-lah we zing-djôh ih-go na-hwun, yiu pu ko-tih, mô-zao-li kwʽeng-kæn: keh-go peh ng-lah tso kyi-nying.” <sup>13</sup> Hweh-r-jün yiu hyü-to tʽin-li-go ping-tsiang, teng keh-go tʽin-s dô-kô læ-tih tsæn-me Jing-ming, z-ka Wô, <sup>14</sup> “Læ ting kao *tʽin* yiu yüong-wô kwe peh Jing-ming; læ di-ʽô yiu tʽa-bing; læ nying-go cong-nyiang yiu eng-we.”

<sup>8</sup> 箇埭地方有看羊個人，夜頭來天外調班巡更顧着<sup>\[1\]</sup>其拉羊。<sup>9</sup> 忽而然主個天使立來其拉面前，主個榮華團圈照着其拉，其拉弄大嚇倒了。<sup>10</sup> 天使等其拉話：「好甮怕。我來通知爾拉大歡喜個信息，箇個信息也是關着衆百姓個。<sup>11</sup> 今末子來<u>大闢</u>個城裏有一個救主替爾拉生出來，就是主<u>基督</u>。<sup>12</sup> 爾拉會尋着一個奶花，有布裹的，馬槽裏睏間，箇個撥爾拉做記認。」<sup>13</sup> 忽而然有許多天裏個兵將，等箇個天使大家來的讚美神明，是介話，<sup>14</sup> 「來頂高天有榮華歸撥神明，來地下有太平，來人個中央有恩惠。」

<sup>\[1\] *ʽÔh* *wô*, læ-tih kwu-djôh. 或話，來的顧着。（原註）</sup>

<sup>15</sup> Keh-sing tʽin-s li-kʽæ gyi-lah, zông tʽin kyʽi-de; kʽen-yiang-go nying ziu dô-kô z-ka wô, “Ah-lah hao tao Pah-li-ʽeng kyʽi, kyʽi kʽen Cü tʽong-cü ah-lah keh-go z-ken.” <sup>16</sup> Gyi-lah ziu kwʽa-kwʽa kyʽi-de; *ko-jün* pʽong-djôh Mô-li-üô teng Iah-seh, wa-yiu mô-zao-li kwʽeng-kæn-go Na-hwun. <sup>17</sup> Kʽen-ko-ts, ziu pô *tʽin-s* kông-tao keh Na-hwun z-ken sô tʽong-cü gyi-lah go shih-wô, dziang-si wô-cʽih-læ-de. <sup>18</sup> Væn-pah tʽing-meng-go cü-kwu tu hyi-gyi kʽen-yiang-go nying sô kông-go shih-wô. <sup>19</sup> Mô-li-üô pô keh-sing long-tsong z-ken sing-li dzeng-tih, peh-djông læ-tih tsʽeng. <sup>20</sup> Kʽen-yiang-go nying kyü-kyʽi; we-leh sô tʽing-meng sô kʽen-kyin keh-sing væn-pah z-ken, tsing-ziang *tʽin-s* tʽong-cü gyi-lah ka, keh-lah *i-lu* læ-tih tsæn-me kwe yüong-wô peh Jing-ming.

<sup>15</sup> 箇星天使離開其拉，上天去了。看羊個人就大家是介話：「阿拉好到<u>伯利恆</u>去，去看主通知阿拉箇個事幹。」<sup>16</sup> 其拉就快快去了，果然碰着<u>馬利亞</u>等<u>約瑟</u>，還有馬槽裏睏間個奶花。<sup>17</sup> 看過仔，就把天使講到箇奶花事幹所通知其拉個說話，詳細話出來了。<sup>18</sup> 凡百聽聞個主顧都稀奇看羊個人所講個說話。<sup>19</sup> <u>馬利亞</u>把箇星攏總事幹心裏存的，不常來的忖。<sup>20</sup> 看羊個人歸去，爲了所聽聞所看見箇星凡百事幹，正像天使通知其拉介，箇拉依路來的讚美歸榮華撥神明。

<sup>21</sup> <sup>\[1\]</sup>Tao-leh di-pah nyih, peh Na-hwun ziu tsiu-keh-li go z-ʽeo, Gyi-go ming-z cʽü YIÆ-SU: ziu-z feh-zing ziu-tʽæ zin-deo tʽin-s cʽü peh Gyi go.

<sup>21</sup> 到了第八日<sup>\[1\]</sup>，撥奶花受周割禮個時候，其個名字取<u>耶穌</u>，就是弗曾受胎前頭天使取撥其個。

<sup>\[1\] *Pi* *da-kæ* *eo* “*Yiæ-su* *kyüông-seng* *keh* *nyin*” *tsao* *s* *nyin*. 比大概謳「<u>耶穌</u>降生箇年」早四年。（原註）</sup>

<sup>22</sup> TSIAO Mo-si lih-fah, gyi-lah kyih-zing-go nyih-ts yi-kying mun-de, ziu bao-leh Na-hwun tao Yiæ-lu-sah-leng iao hyin-zông peh Cü go; <sup>23</sup> (ziang sia-lôh læ Cü-go lih-fah-li, *wô*, Væn-pah deo-ih-tʽæ sang-cʽih-go nen, hao sön tseng-kyʽi peh Cü go;) wa-yiu iao hyin tsi-veh, tsiao Cü-go lih-fah sô wô, “ʽOh-tsia ih-shông pæn-kyiu, ʽôh-tsia liang-tsah siao beh-keh.” \[Lv. 12. 8.\]

<sup>22</sup> 照<u>摩西</u>律法，其拉潔淨個日子已經滿了，就抱勒奶花到<u>耶路撒冷</u>要獻上撥主個，<sup>23</sup> （像寫落來主個律法裏，話，凡百頭一胎生出個男，好算尊起撥主個）還有要獻祭物，照主個律法所話，「或者一雙斑鳩，或者兩隻小鵓鴿。」 \[Lv. 12. 8.\]

<sup>25</sup> Læ Yiæ-lu-sah-leng yiu ih-go nying, ming-z kyiao-leh Si-min; tso-nying yi tsing-dzih yi gyin-sing, z siang-vông Yi-seh-lih pah-sing-go en-w̆e læ: Sing-Ling yia ken-dong gyi. <sup>26</sup> Ping-tsʽia Sing-Ling yi-kying en-en tʽong-cü gyi, feh-zing si-go zin-deo, we kʽen-kyin Cü-go Kyi-toh. <sup>27</sup> *Si-min* i-leh *Sing*-Ling-go ken-dong, tseo-tsing sing-din-li kyʽi: Yiæ-su tia-nyiang bao-leh Na-hwun tseo-tsing-læ, iao teng Gyi tsiao lih-fah-go kwe-kyü ka tso; <sup>28</sup> Si-min ziu pô Na-hwun siu-li bao-ts, coh-tsæn Jing-ming, z-ka wô,

<sup>25</sup> 來<u>耶路撒冷</u>有一個人，名字叫勒<u>西面</u>，做人又正直又虔心，是想望<u>以色列</u>百姓個安慰來。聖靈也感動其。<sup>26</sup> 並且聖靈已經暗暗通知其，弗曾死個前頭，會看見主個<u>基督</u>。<sup>27</sup> <u>西面</u>依勒聖靈個感動，走進聖殿裏去。<u>耶穌</u>爹孃抱勒奶花走進來，要等其照律法個規矩介做，<sup>28</sup> <u>西面</u>就把奶花手裏抱仔，祝讚神明，是介話，

<sup>29</sup> “Cü, næn-kæn tsiao Ng-go shih-wô, hao sih-fông Ng-go nu-boh en-en-w̆eng-w̆eng kyʽü-shü; <sup>30</sup> ing-we ngô tsʽing-ngæn kʽen-kyin Ng-go kyiu-sing: <sup>31</sup> ziu-z Ng læ væn-koh pah-sing min-zin sô shih-lih-go; <sup>32</sup> z tsiao-djôh bih-koh-nying go liang-kwông, yi z Ng Yi-seh-lih pah-sing-go yüong-wô.”

<sup>29</sup> 「主，難間照爾個說話，好釋放爾個奴僕安安穩穩去世，<sup>30</sup> 因爲我親眼看見爾個救星。<sup>31</sup> 就是爾來萬國百姓面前所設立個，<sup>32</sup> 是照着別國人個亮光，又是爾<u>以色列</u>百姓個榮華。」

<sup>33</sup> Gyi ah-nyiang teng Iah-seh hyi-gyi keh tin-djôh Na-hwun kông-go shih-wô. <sup>34</sup> Si-min coh-foh gyi-lah, yi teng Gyi ah-nyiang Mô-li-üô wô, “Keh-go *Ng-ts* lih-lôh-læ, s-teh Yi-seh-lih hyü-to nying tih-tao bô-kyʽi, yi tso ih-go ziao-deo be nying-kô pæn-poh; <sup>35</sup> s-teh hyü-to nying-go sing-siang tu lu-cʽih-læ: wa-yiu ng-zi-go sing *ziang* pao-kyin cʽün-ko *ka*.”

<sup>33</sup> 其阿孃等<u>約瑟</u>稀奇箇點着奶花講個說話。<sup>34</sup> <u>西面</u>祝福其拉，又等其阿孃<u>馬利亞</u>話：「箇個兒子立落來，使得<u>以色列</u>許多人跌倒爬起，又做一個兆頭被人家扳駁，<sup>35</sup> 使得許多人個心想都露出來。還有爾自個心像寶劍穿過介。」

<sup>36</sup> Yiu ih-go sin-cü nyü-nying *kyiao-leh* Üô-nô, z Üô-sih keh-pʽa, Fah-ne-lih-go nön; nyin-kyi lao-lao-de; gyi dzong tso sing-vu ʽeo, teng nen-nyüing tsʽeo-de tsʽih nyin kong-fu: <sup>37</sup> gyi z mao pah-jih s shü go kwu-sông; feh li-kʽæ sing-din, nyih-yia kying-zih tao-kao voh-z *Jing-ming*. <sup>38</sup> Keh-go z-ʽeo tseo-long-læ, zia-zia Cü; teng Yiæ-lu-sah-leng ih-tsʽih siang-vông joh-ze go nying kông keh-go Na-hwun z-ken.

<sup>36</sup> 有一個先知女人叫勒<u>亞拿</u>，是<u>亞設</u>箇派，<u>法內力</u>個囡，年紀老老了。其從做新婦後，等男𡢿湊隊七年工夫。<sup>37</sup> 其是毛八十四歲個孤孀，弗離開聖殿，日夜禁食禱告服侍神明。<sup>38</sup> 箇個時候走攏來，謝謝主，等<u>耶路撒冷</u>一切想望贖罪個人講箇個奶花事幹。

<sup>39</sup> *Iah-seh* *teng* *Mô-li-üô* tsiao Cü-go lih-fah yiang-yiang tso-hao, ziu kyü Kyüô-li-li *sang*, tao zi-go zing-li Nô-sah-leh kyʽi-de. <sup>40</sup> Keh-go Na-hwun do-kyʽi-læ, ling-sing yia to-kyʽi-læ, tsʽong-ming tsoh-tsoh-go-de: ping-tsʽia Jing-ming yiu eng-we tao Gyi.

<sup>39</sup> <u>約瑟</u>等<u>馬利亞</u>照主個律法樣樣做好，就歸<u>加利利</u>省，到自個城裏<u>拿撒勒</u>去了。<sup>40</sup> 箇個奶花大起來，靈性也多起來，聰明足足個了。並且神明有恩惠到其。

<sup>41</sup> ME-NYIN, pʽong-djôh Yü-yüih-tsih, Gyi-go do-nying zông Yiæ-lu-sah-leng kyʽi. <sup>42</sup> <sup>\[1\]</sup>*Yiæ-su* jih-nyi shü z-ʽeo, tsiao tsih-kʽeng-go kwe-kyü, gyi-lah zông Yiæ-lu-sah-leng: <sup>43</sup> nyih-ts mun-de, kyü-kyʽi z-ʽeo, Yiæ-su keh Siao-nying wa læ Yiæ-lu-sah-leng tæn-kôh-kæn: Gyi ah-nyiang teng Iah-seh tu feh teh-cü. <sup>44</sup> Tsih dao-z Gyi læ dong-de cong-nyiang læ-tih: teng tseo-leh ih-nyih-go lu, ziu læ tsʽing-kyün teng joh-nying u-dông zing Gyi: <sup>45</sup> zing-feh-djôh, ziu tao-tseo-cün Yiæ-lu-sah-leng kyʽi, læ-tih zing Gyi.

<sup>41</sup> 每年，碰着逾越節，其個大人上<u>耶路撒冷</u>去。<sup>42</sup> <u>耶穌</u>十二歲時候<sup>\[1\]</sup>，照節肯個規矩，其拉上<u>耶路撒冷</u>。<sup>43</sup> 日子滿了，歸去時候，<u>耶穌</u>箇小人還來<u>耶路撒冷</u>耽擱間。其阿孃等<u>約瑟</u>都弗得知。<sup>44</sup> 只道是其來同隊中央來的。等走勒一日個路，就來親眷等熟人烏蕩尋其。<sup>45</sup> 尋弗着，就倒走轉<u>耶路撒冷</u>去，來的尋其。

<sup>\[1\] Y. ʽE. 8. 耶（穌）後（頭）8（年）。（原註）</sup>

<sup>46</sup> Ko-leh sæn nyih læ sing-din-li zing-djôh-de, zo læ sin-sang cong-nyiang, ih-min tʽing, ih-min meng gyi-lah. <sup>47</sup> Tʽing-meng Gyi cü-kwu tu hyi-gyi Gyi-go tsʽong-ming, teng teh-ing-go *ling-kyʽiao*. <sup>48</sup> *Do-nying* kʽen-kyin, hyi-gyi: ah-nyiang teng Gyi wô, “Siao-nying, dza-we z-ka dæ ah-lah? Ng-go ah-tia teng ngô zing-leh Ng sông-sing ni.” <sup>49</sup> Gyi z-ka wô, “Zing Ngô tso soh? kyʽi feh hyiao-teh Ngô ing-kæ liu-sing Ah-tia z-ken?” <sup>50</sup> Teng do-nying kông keh-kyü shih-wô, gyi-lah feh ming-bah.

<sup>46</sup> 過勒三日來聖殿裏尋着了，坐來先生中央，一面聽，一面問其拉。<sup>47</sup> 聽聞其主顧都稀奇其個聰明，等答應個靈巧。<sup>48</sup> 大人看見，稀奇。阿孃等其話：「小人，咋會是介待阿拉？爾個阿爹等我尋勒爾傷心呢。」<sup>49</sup> 其是介話：「尋我做啥？豈弗曉得我應該留心阿爹事幹？」<sup>50</sup> 等大人講箇句說話，其拉弗明白。

<sup>51</sup> Yiæ-su ziu dô-kô kyü Nô-sah-leh kyʽi, læ-kæn voh-z gyi-lah. Gyi ah-nyiang pô keh-sing ih-tsʽih-go z-ken kyi-leh sing-li. <sup>52</sup> Yiæ-su-go <sup>\[1\]</sup>nyin-kyi do-kyʽi-læ, tsʽong-ming yia to-kyʽi-læ; Jing-ming teng nying yüih-long yüih hwun-hyi Gyi.

<sup>51</sup> <u>耶穌</u>就大家歸<u>拿撒勒</u>去，來間服侍其拉。其阿孃把箇星一切個事幹記勒心裏。<sup>52</sup> <u>耶穌</u>個年紀大起來<sup>\[1\]</sup>，聰明也多起來，神明等人越弄越歡喜其。

<sup>\[1\] *ʽÔh* *wô*, nying do-kyʽi-læ. 或話，人大起來。（原註）</sup>

---

### Lk. III.

KÆ-SAH Di-pi-liu tso wông-ti di-jih-ng nyin, (Peng-tiu Pe-lah-to tso Yiu-tʽa-go tsong-toh, Hyi-lih tso Kyüô-li-li-go væn-wông, gyi hyüong-di Fi-lih tso Yi-tʽu-li-üô teng Deh-lah-kʽo-nyi-di di-fông-go væn-wông, Li-sah-nyih tso Üô-pi-li-nyi-go væn-wông, <sup>2</sup> Üô-nô teng Kæ-üô-fah tso tsi-s-deo,) keh-go z-ʽeo Sah-kyüô-li-üô-go ng-ts Iah-ʽen læ kwʽông-iæ di-fông læ-kæn, tsih-djôh Jing-ming-go ʽao-ling; <sup>3</sup> ziu tseo tao Iah-dæn ʽo s-deh-lön-kyʽün di-fông, djün we-sing-cün-i-go si-li, s-teh ze hao sô-diao. <sup>4</sup> Ziu-z tsiao sin-cü Yi-sæ-üô-go shü-li sia-tih, wô, “Kwʽông-iæ di-fông yiu nying-go sing-hyiang læ-kæn eo, *z-ka* *wô*, ‘Ng-lah hao kyʽi be-bæn Cü-go lu, pʽu-dzih Gyi-go ka-dao.’ <sup>5</sup> Sæn-li-go ao, long-tsong we din-leh mun; sæn teng ling, long-tsong we long-leh ti: w̆æn-kyʽüoh-go di-fông, we long dzih; kyʽi-kyʽiao-go lu, we long bing. <sup>6</sup> Væn-pah yiu hyüih-kyʽi go cü-kwu, we kʽen-kyin Jing-ming-go kyiu-sing.” \[Y. 40. 3—5.\]

<u>該撒</u> <u>提庇留</u>做皇帝第十五年，（<u>本丟·彼拉多</u>做<u>猶太</u>個總督，<u>希律</u>做<u>加利利</u>個藩王，其兄弟<u>腓力</u>做<u>以土利亞</u>等<u>特拉可尼提</u>地方個藩王，<u>呂撒聶</u>做<u>亞比利尼</u>個藩王，<sup>2</sup> <u>亞拿</u>等<u>該亞法</u>做祭司頭，）箇個時候<u>撒迦利亞</u>個兒子<u>約翰</u>來曠野地方來間，接着神明個號令。<sup>3</sup> 就走到<u>約但</u>河四凸亂圈地方，傳回心轉意個洗禮，使得罪好赦掉。<sup>4</sup> 就是照先知<u>以賽亞</u>個書裏寫的，話：「曠野地方有人個聲響來間謳，是介話：『爾拉好去備辦主個路，鋪直其個街道。』<sup>5</sup> 山裏個嶴，攏總會填勒滿；山等嶺，攏總會弄勒低；彎曲個地方，會弄直；蹊蹺個路，會弄平。<sup>6</sup> 凡百有血氣個主顧，會看見神明個救星。」 \[Y. 40. 3—5.\]

<sup>7</sup> *Iah-ʽen* teng keh-do-dziao tseo-cʽih-læ iao ziu gyi si-li go nying z-ka wô, “Doh-dzô-go cong-tông! jü ts-ying ng-lah to-bi tsiang-læ-go ô-wông? <sup>8</sup> Ka-ni, hao kyih we-sing-cün-i cü-kwu kæ kyih go ko-ts. Yia hao-vong zi læ-tih wô, ‘Üô-pah-lah-hen z ah-lah-go tsu-tsong:’ ngô wô hyiang ng-lah dao, Ziu-z keh-sing zah-deo, Jing-ming yia neng-keo peh gyi tso Üô-pah-lah-hen-go ts-seng. <sup>9</sup> Tsæ-wô, fu-deo yi-kying en-leh jü keng-deo: væn-pah feh kyih hao ko-ts go jü, pih iao tsôh-tao tiu-leh ho-li.”

<sup>7</sup> <u>約翰</u>等箇大潮走出來要受其洗禮個人是介話：「毒蛇個種黨！誰指引爾拉躲避將來個啞喤？ <sup>8</sup> 介呢，好結回心轉意主顧該結個果子。也好甮自來的話：『<u>亞伯拉罕</u>是阿拉個祖宗。』我話向爾拉道，就是箇星石頭，神明也能夠撥其做<u>亞伯拉罕</u>個子孫。<sup>9</sup> 再話，斧頭已經安勒樹根頭。凡百弗結好果子個樹，必要斫倒丟勒火裏。」

<sup>10</sup> Keh-do-dziao nying ziu meng Iah-ʽen, wô, “Ka-ni, ah-lah kæ dza tso-fah?” <sup>11</sup> Gyi we-teh gyi-lah, wô, “Yiu liang-gyin i-zông cü-kwu, hao feng ih-gyin peh m-neh-go; yiu kyʽüoh-zih go cü-kwu, yia kæ z-ka tso.”

<sup>10</sup> 箇大潮人就問<u>約翰</u>，話：「介呢，阿拉該咋做法？」 <sup>11</sup> 其回答其拉，話：「有兩件衣裳主顧，好分一件撥嘸得個；有喫食個主顧，也該是介做。」

<sup>12</sup> Yia yiu siu-zin-liang nying læ iao ziu si-li, teng gyi wô, “Sin-sang, ah-lah kæ dza tso-fah?” <sup>13</sup> Iah-ʽen teng gyi-lah wô, “Ngah-nga zin-liang m-nao do.”

<sup>12</sup> 也有收錢糧人來要受洗禮，等其話：「先生，阿拉該咋做法？」 <sup>13</sup> <u>約翰</u>等其拉話：「額外錢糧嘸得好馱。」

<sup>14</sup> Wa-yiu kyʽüoh-zin-liang nying læ meng gyi, z-ka wô, “Ah-lah kæ dza tso?” *Iah-ʽen* teng gyi-lah wô, “<sup>\[1\]</sup>M-nao tang pô-shü long nying-kô; m-nao hwông-kao soh-tsô nying-kô; do-leh meng-veng zin-liang, kæ cü-tsoh.”

<sup>14</sup> 還有喫錢糧人來問其，是介話：「阿拉該咋做？」<u>約翰</u>等其拉話：「嘸得好打把勢弄人家<sup>\[1\]</sup>；嘸得好謊告索詐人家；馱勒門份錢糧，該知足。」

<sup>\[1\] *ʽÔh* *wô*, M-nao hah nying-kô. 或話，嘸得好嚇人家。（原註）</sup>

<sup>15</sup> Pah-sing læ-tih <sup>\[1\]</sup>siang-vông *Kyi-toh* *læ*, sing-li tu tsʽeng Iah-ʽen feh-tsiao ziu-z Gyi feh: <sup>16</sup> Iah-ʽen ziu kʽæ kʽeo, teng cong-nying wô, “Ngô z yüong shü teng ng-lah ʽang si-li: dæn-z yiu ih-go neng-ken do-jü ngô go Cü-kwu læ-gyi; ziu-z ka Gyi ʽa-ta, ngô yia kyʽin hao; Gyi we yüong Sing-Ling teng ho, ʽang si-li peh ng-lah. <sup>17</sup> Gyi siu-li yiu feng-kyi do-tih, we yiang ken-zing Gyi sa-dziang-li-go koh: koh, siu-tsing Gyi-go tsʽông-li; kʽông-nyiæn, yüong feh we u go ho siao-diao.” <sup>18</sup> *Iah-ʽen* yi yüong hyü-to bih-yiang kyʽün-hwô shih-wô, djün foh-ing peh pah-sing tʽing.

<sup>15</sup> 百姓來的想望<u>基督</u>來<sup>\[1\]</sup>，心裏都忖<u>約翰</u>弗照就是其弗。<sup>16</sup> <u>約翰</u>就開口，等衆人話：「我是用水等爾拉行洗禮，但是有一個能幹大如我個主顧來其，就是解其鞋帶，我也欠好，其會用聖靈等火，行洗禮撥爾拉。<sup>17</sup> 其手裏有糞箕馱的，會揚乾淨其曬場裏個穀。穀，收進其個倉裏；糠驗，用弗會熓個火燒掉。」 <sup>18</sup> <u>約翰</u>又用許多別樣勸化說話，傳福音撥百姓聽。

<sup>\[1\] *ʽÔh* *wô*, nyi-ʽôh-peh-kyüih. 或話，疑惑不決。（原註）</sup>

<sup>19</sup> <sup>\[1\]</sup>Hyi-lih væn-wông, we-leh gyi hyüong-di Fi-lih-go lao-nyüing Hyi-lo-ti-go z-ken, teng gyi yiang-yiang tso-ko-go w̆a-cʽü, peh Iah-ʽen tsah-vah; <sup>20</sup> gyi ziu ling-nga yi kô-tsʽeo ih-yiang, ziu-z, kwæn Iah-ʽen læ lao-kæn-li.

<sup>19</sup> <u>希律</u>藩王，爲了其兄弟<u>腓力</u>個老𡢿<u>希羅底</u>個事幹<sup>\[1\]</sup>，等其樣樣做過個壞處，撥<u>約翰</u>責罰；<sup>20</sup> 其就另外又加湊一樣，就是關<u>約翰</u>來牢監裏。

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>21</sup> <sup>\[1\]</sup>PAH-SING long-tsong ziu si-li ko-de, Yiæ-su si-li yia ziu-ko læ-tih tao-kao, tʽin ziu kʽæ-kʽæ; <sup>22</sup> Sing-Ling yin-cʽih siang-mao ziang beh-keh ka, kông-lôh Gyi zông-deo; ping-tsʽia dzong tʽin-li yiu sing-hyiang, z-ka wô, “Ng z Ngô tsʽing-æ-go Ng-ts, Ngô ting teh-i-go.”

<sup>21</sup> 百姓攏總受洗禮過了，<u>耶穌</u>洗禮也受過來的禱告<sup>\[1\]</sup>，天就開開，<sup>22</sup> 聖靈現出相貌像鵓鴿介，降落其上頭；並且從天裏有聲響，是介話：「爾是我親愛個兒子，我頂得意個。」

<sup>\[1\] Y. ʽE. 27. 耶（穌）後（頭）27（年）。（原註）</sup>

<sup>23</sup> Yiæ-su cʽih-dao, nyin-kyi iah-læ sæn-jih shü: dziu nying-kô kʽen-læ sön Iah-seh-go ng-ts; *Iah-seh* z Hyi-li-go *ng-ts*; <sup>24</sup> *Hyi-li* z Mô-tʽah *ng-ts*; *Mô-tʽah* z Li-vi *ng-ts*; *Li-vi* z Mah-kyi *ng-ts*; *Mah-kyi* z Yüô-nô *ng-ts*; *Yüô-nô* z Iah-seh *ng-ts*; <sup>25</sup> *Iah-seh* z Mô-da-di-üô *ng-ts*; *Mô-da-di-üô* z Üô-mo-z *ng-ts*; *Üô-mo-z* z Nô-ong *ng-ts*; *Nô-ong* z Yi-z-li *ng-ts*; *Yi-z-li* z Nô-kæ *ng-ts*; <sup>26</sup> *Nô-kæ* z Mô-iah *ng-ts*; *Mô-iah* z Mô-da-di-üô *ng-ts*; *Mô-da-di-üô* z Si-me *ng-ts*; *Si-me* z Iah-seh *ng-ts*; *Iah-seh* z Yiu-da *ng-ts*; <sup>27</sup> *Yiu-da* z Iah-üô-nô *ng-ts*; *Iah-üô-nô* z Li-sah *ng-ts*; *Li-sah* z Sô-lo-pô-pah *ng-ts*; *Sô-lo-pô-pah* z Sah-lah-tʽih *ng-ts*; *Sah-lah-tʽih* z Nyi-li *ng-ts*; <sup>28</sup> *Nyi-li* z Mah-kyi *ng-ts*; *Mah-kyi* z Üô-ti *ng-ts*; *Üô-ti* z Ko-sông *ng-ts*; *Ko-sông* z Yi-mo-dông *ng-ts*; *Yi-mo-dông* z R-go *ng-ts*; <sup>29</sup> *R* z Iah-si *ng-ts*; *Iah-si* z Yi-lih-sah *ng-ts*; *Yi-lih-sah* z Iah-ling *ng-ts*; *Iah-ling* z Mô-tʽah *ng-ts*; *Mô-tʽah* z Li-vi *ng-ts*; <sup>30</sup> *Li-vi* z Si-min *ng-ts*; *Si-min* z Yiu-da *ng-ts*; *Yiu-da* z Iah-seh *ng-ts*; *Iah-seh* z Iah-nen *ng-ts*; *Iah-nen* z Yi-li-üô-kying *ng-ts*; <sup>31</sup> *Yi-li-üô-kying* z Mi-li-üô *ng-ts*; *Mi-li-üô* z Mæ-nen *ng-ts*; *Mæ-nen* z Mô-dah-tʽa *ng-ts*; *Mô-dah-tʽa* z Nô-tæn *ng-ts*; *Nô-tæn* z Da-bih *ng-ts*; <sup>32</sup> *Da-bih* z Yiæ-si *ng-ts*; *Yiæ-si* z O-pah *ng-ts*; *O-pah* z Po-z *ng-ts*; *Po-z* z Sah-meng *ng-ts*; *Sah-meng* z Nô-jing *ng-ts*; <sup>33</sup> *Nô-jing* z Üô-mi-nô-dah *ng-ts*; *Üô-mi-nô-dah* z Üô-læn *ng-ts*; *Üô-læn* z Yi-z-leng *ng-ts*; *Yi-z-leng* z Fah-leh-z *ng-ts*; *Fah-leh-z* z Yiu-da *ng-ts*; <sup>34</sup> *Yiu-da* z Yüô-kôh *ng-ts*; *Yüô-kôh* z Yi-sah *ng-ts*; *Yi-sah* z Üô-pah-lah-hen *ng-ts*; *Üô-pah-lah-hen* z Tʽa-lah *ng-ts*; *Tʽa-lah* z Nô-ngôh *ng-ts*; <sup>35</sup> *Nô-ngôh* z Sah-loh *ng-ts*; *Sah-loh* z Lah-keo *ng-ts*; *Lah-keo* z Fah-leh *ng-ts*; *Fah-leh* z Hyi-pah *ng-ts*; *Hyi-pah* z Sah-lah *ng-ts*; <sup>36</sup> *Sah-lah* z Kæ-nen *ng-ts*; *Kæ-nen* z Üô-fah-sah *ng-ts*; *Üô-fah-sah* z Sin-go *ng-ts*; *Sin* z Nô-üô *ng-ts*; *Nô-üô* z Lah-mah *ng-ts*; <sup>37</sup> *Lah-mah* z Mô-tʽu-sah-lah *ng-ts*; *Mô-tʽu-sah-lah* z Yi-nôh *ng-ts*; *Yi-nôh* z Yüô-lih *ng-ts*; *Yüô-lih* z Mô-leh-lih *ng-ts*; *Mô-leh-lih* z Kæ-nen *ng-ts*; <sup>38</sup> *Kæ-nen* z Yi-no-z *ng-ts*; *Yi-no-z* z Shih-go *ng-ts*; *Shih* z Üô-tông *ng-ts*; *Üô-tông* z Jing-ming-go *ng-ts*.

<sup>23</sup> <u>耶穌</u>出道，年紀約來三十歲。就人家看來算<u>約瑟</u>個兒子，<u>約瑟</u>是<u>希里</u>個兒子，<sup>24</sup> <u>希里</u>是<u>瑪塔</u>兒子，<u>瑪塔</u>是<u>利未</u>兒子，<u>利未</u>是<u>麥基</u>兒子，<u>麥基</u>是<u>雅拿</u>兒子，<u>雅拿</u>是<u>約瑟</u>兒子，<sup>25</sup> <u>約瑟</u>是<u>瑪大提亞</u>兒子，<u>瑪大提亞</u>是<u>亞麼士</u>兒子，<u>亞麼士</u>是<u>拿翁</u>兒子，<u>拿翁</u>是<u>以士里</u>兒子，<u>以士里</u>是<u>拿該</u>兒子，<sup>26</sup> <u>拿該</u>是<u>瑪押</u>兒子，<u>瑪押</u>是<u>瑪大提亞</u>兒子，<u>瑪大提亞</u>是<u>西美</u>兒子，<u>西美</u>是<u>約瑟</u>兒子，<u>約瑟</u>是<u>猶大</u>兒子，<sup>27</sup> <u>猶大</u>是<u>約亞拿</u>兒子，<u>約亞拿</u>是<u>利撒</u>兒子，<u>利撒</u>是<u>所羅巴伯</u>兒子，<u>所羅巴伯</u>是<u>撒拉鐵</u>兒子，<u>撒拉鐵</u>是<u>尼利</u>兒子，<sup>28</sup> <u>尼利</u>是<u>麥基</u>兒子，<u>麥基</u>是<u>亞底</u>兒子，<u>亞底</u>是<u>哥桑</u>兒子，<u>哥桑</u>是<u>以摩堂</u>兒子，<u>以摩堂</u>是<u>珥</u>個兒子，<sup>29</sup> <u>珥</u>是<u>約細</u>兒子，<u>約細</u>是<u>以列撒</u>兒子，<u>以列撒</u>是<u>約令</u>兒子，<u>約令</u>是<u>瑪塔</u>兒子，<u>瑪塔</u>是<u>利未</u>兒子，<sup>30</sup> <u>利未</u>是<u>西緬</u>兒子，<u>西緬</u>是<u>猶大</u>兒子，<u>猶大</u>是<u>約瑟</u>兒子，<u>約瑟</u>是<u>約南</u>兒子，<u>約南</u>是<u>以利亞敬</u>兒子，<sup>31</sup> <u>以利亞敬</u>是<u>米利亞</u>兒子，<u>米利亞</u>是<u>買南</u>兒子，<u>買南</u>是<u>瑪達他</u>兒子，<u>瑪達他</u>是<u>拿單</u>兒子，<u>拿單</u>是<u>大闢</u>兒子，<sup>32</sup> <u>大闢</u>是<u>耶西</u>兒子，<u>耶西</u>是阿伯兒子，阿伯是<u>波士</u>兒子，<u>波士</u>是<u>撒門</u>兒子，<u>撒門</u>是<u>拿順</u>兒子，<sup>33</sup> <u>拿順</u>是<u>亞米拿達</u>兒子，<u>亞米拿達</u>是<u>亞蘭</u>兒子，<u>亞蘭</u>是<u>以士崙</u>兒子，<u>以士崙</u>是<u>法勒士</u>兒子，<u>法勒士</u>是<u>猶大</u>兒子，<sup>34</sup> <u>猶大</u>是<u>雅各</u>兒子，<u>雅各</u>是<u>以撒</u>兒子，<u>以撒</u>是<u>亞伯拉罕</u>兒子，<u>亞伯拉罕</u>是他拉兒子，他拉是拿鶴兒子，<sup>35</sup> 拿鶴是<u>撒鹿</u>兒子，<u>撒鹿</u>是<u>拉苟</u>兒子，<u>拉苟</u>是<u>法勒</u>兒子，<u>法勒</u>是<u>希伯</u>兒子，<u>希伯</u>是<u>撒拉</u>兒子，<sup>36</sup> <u>撒拉</u>是<u>該南</u>兒子，<u>該南</u>是<u>亞法撒</u>兒子，<u>亞法撒</u>是<u>閃</u>個兒子，<u>閃</u>是<u>挪亞</u>兒子，<u>挪亞</u>是<u>拉麥</u>兒子，<sup>37</sup> <u>拉麥</u>是<u>瑪土撒拉</u>兒子，<u>瑪土撒拉</u>是<u>以諾</u>兒子，<u>以諾</u>是<u>雅列</u>兒子，<u>雅列</u>是<u>瑪勒列</u>兒子，<u>瑪勒列</u>是<u>該南</u>兒子，<sup>38</sup> <u>該南</u>是<u>以挪士</u>兒子，<u>以挪士</u>是<u>設</u>個兒子，<u>設</u>是<u>亞當</u>兒子，<u>亞當</u>是神明個兒子。

---

### Lk. IV.

Yiæ-su, Sing-Ling ziu-leh mun-tsoh, dzong Iah-dæn ka kyü-læ, *Sing*-Ling ziu ling-leh Gyi tao kwʽông-iæ di-fông: <sup>2</sup> keh-deo læ-kæn s-jih nyih kong-fu; mo-kwe s-s Gyi kʽen. Keh-sing nyih-ts Gyi ih-ngæn m-kao kyʽüoh-ko; nyih-ts mun-de, ʽeo-deo du-kyi-de. <sup>3</sup> Mo-kwe teng Gyi wô, “Ng ziah z Jing-ming-go Ng-ts, hao eo keh-kwʽe zah-deo pin tso kyʽüoh-zih.” <sup>4</sup> Yiæ-su we-teh gyi, wô, “*Shü-li* yiu sia-tih, ‘Nying feh tæn-tsih kʽao-djôh kyʽüoh-zih we weh; z iao kʽao-djôh Jing-ming-go kyü-tang-kyü shih-wô.’ \[Sm. 8. 3.\]”

<sup>1</sup> <u>耶穌</u>，聖靈受勒滿足，從<u>約但</u>介歸來，聖靈就領勒其到曠野地方。<sup>2</sup> 箇頭來間四十日工夫。魔鬼試試其看。箇星日子其一眼嘸告喫過，日子滿了，後頭肚飢了。<sup>3</sup> 魔鬼等其話：「爾若是神明個兒子，好謳箇塊石頭變做喫食。」<sup>4</sup> <u>耶穌</u>回答其，話：「書裏有寫的：『人弗單只靠着喫食會活；是要靠着神明個句打句說話。』\[Sm.8.3.\]」

<sup>5</sup> Mo-kwe ling-leh Gyi tseo-zông kao-kao sæn-teng, ih-sah-z pô tʽin-ʽô væn-koh tin hyiang Gyi dao, <sup>6</sup> ziu teng Gyi wô, “Ngô we pô keh væn-koh-go gyün-ping teng yüong-wô long-tsong peh Ng; ing-we keh z kao-dæ ngô go, ngô hwun-hyi peh jü, ziu peh jü. <sup>7</sup> Ka-ni, Ng ziah kʽeng pa-tao ngô min-zin, long-tsong hao peh Ng go.” <sup>8</sup> Yiæ-su we-teh gyi, wô, “<sup>\[1\]</sup>Sah-dæn, tseo-ko: ing-we *Shü-li* yiu sia-tih, ‘Tông-kæ pa Cü ng-go Jing-ming, doh-meng voh-z Gyi.’ \[Sm. 6. 13.\]”

<sup>5</sup> 魔鬼領勒其走上高高山頂，一霎時把天下萬國點向其道，<sup>6</sup> 就等其話：「我會把箇萬國個權柄等榮華攏總撥爾；因爲箇是交代我個，我歡喜撥誰，就撥誰。<sup>7</sup> 介呢，爾若肯拜倒我面前，攏總好撥爾個。」<sup>8</sup> <u>耶穌</u>回答其，話：「<u>撒但</u><sup>\[1\]</sup>，走過，因爲書裏有寫的：『當該拜主爾個神明，獨門服侍其。』\[Sm. 6. 13.\]」

<sup>\[1\] *Ziu-z* *mo-kwe* *ming-z*. 就是魔鬼名字。（原註）</sup>

<sup>9</sup> *Mo-kwe* ling Gyi tao Yiæ-lu-sah-leng, peh Gyi lih læ sing-din-go oh-nao-tsin, teng Gyi wô, “Ng ziah z Jing-ming-go Ng-ts, hao dzong dông-deo tʽiao-lôh-kyʽi: <sup>10</sup> ing-we *Shü-li* yiu sia-tih, ‘Gyi we feng-fu Gyi-go tʽin-s pao-wu ng; <sup>11</sup> gyi-lah siu we læ tông ng, sæn-leh ng-go kyiah bang-djôh zah-deo.’ \[S. 91. 11, 12.\]” <sup>12</sup> Yiæ-su we-teh gyi, wô, “*Shü-li* yiu ka wô, ‘Ng m-nao s-s Cü ng-go Jing-ming kʽen.’ \[Sm. 6. 16.\]”

<sup>9</sup> 魔鬼領其到<u>耶路撒冷</u>，撥其立來聖殿個屋腦尖，等其話：「爾若是神明個兒子，好從蕩頭跳落去：<sup>10</sup> 因爲書裏有寫的：『其會吩咐其個天使保護爾，<sup>11</sup> 其拉手會來擋爾，省勒爾個腳碰着石頭。』\[S. 91. 11, 12.\]」<sup>12</sup> <u>耶穌</u>回答其，話：「書裏有介話：『爾嘸得好試試主爾個神明看。』\[Sm. 6. 16.\]」

<sup>13</sup> Mo-kwe yiang-yiang s-wun, ziu dzæn-z li-kʽæ Gyi kyʽi-de.

<sup>13</sup> 魔鬼樣樣試完，就暫時離開其去了。

<sup>14</sup> <sup>\[1\]</sup>YIÆ-SU, ziu-leh *Sing*-Ling-go neng-ken, kyü tao Kyüô-li-li kyʽi-de: Gyi-go ming-sing yiang-kʽæ s-deh-lön-kyʽün di-fông. <sup>15</sup> Læ gyi-lah jü-we-dông-li læ-kæn kông dao-li; cong-nying tu tsʽing-tsæn Gyi.

<sup>14</sup> <u>耶穌</u><sup>\[1\]</sup>，受勒聖靈個能幹，歸到<u>加利利</u>去了。其個名聲揚開四凸亂圈地方。<sup>15</sup> 來其拉聚會堂裏來間講道理，衆人都稱讚其。

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>16</sup> *Yiu* *ih-tsao* tseo tao Nô-sah-leh, ziu-z Gyi iang-do-go u-dông: ziang ʽæn-tsao ka, en-sih-nyih tseo-tsing jü-we-dông-li; ziu lih-kyʽi-læ, iao doh shü. <sup>17</sup> Yiu nying kao-fu Gyi sin-cü Yi-sæ-üô-go shü. Shü tʽæn-kʽæ, ziu fæn tao keh-tʽah yiu ka sia-tih, wô, <sup>18</sup> “Cü-go Ling z læ ngô sing-zông: ing-we ziang fu yiu ka fong ngô kyʽi djün foh-ing peh gyüong-nying tʽing; tsʽa ngô kyʽi i sông-sing-go cü-kwu, kyʽi kao hyiang lo-kyʽi-kæn cü-kwu we fông-cün-læ-gyi, hah-ngæn cü-kwu we kʽen-kyin-gyi; yiu sông-ʽæ cü-kwu, hao nyiao-fông peh gyi-lah kyʽi; <sup>19</sup> hao kyʽi djün hyiang nying-kô dao Cü kʽæ-eng-go nyin-veng.” \[Y. 61. 1, 2.\] <sup>20</sup> Yiæ-su shü siu-long, kao-fu bæn-z-nying, ziu zo-lôh: jü-we-dông-li-go cong-nying ngæn-tsing tu tsʽing-ting kʽen Gyi. <sup>21</sup> Gyi ziu kʽæ kʽeo, teng gyi-lah wô, “Keh-pʽin Shü kyih-mih yiu yiao-nyiæn de, ng-lah yia tʽing-meng-go.”

<sup>16</sup> 有一遭走到<u>拿撒勒</u><sup>\[1\]</sup>，就是其養大個烏蕩。像閒早介，安息日走進聚會堂裏，就立起來，要讀書。<sup>17</sup> 有人交付其先知<u>以賽亞</u>個書。書攤開，就翻到箇埭有介寫的，話：<sup>18</sup> 「主個靈是來我身上。因爲像傅油介封我去傳福音撥窮人聽；差我去醫傷心個主顧，去告向擄去間主顧會放轉來其，瞎眼主顧會看見其；有傷害主顧，好饒放撥其拉去；<sup>19</sup> 好去傳向人家道主開恩個年份。」<sup>20</sup> <u>耶穌</u>書收攏，交付辦事人，就坐落：聚會堂裏個衆人眼睛都清盯看其。<sup>21</sup> 其就開口，等其拉話：「箇篇書今末有效驗了，爾拉也聽聞個。」

<sup>\[1\] Y. ʽE. 31. 耶（穌）後（頭）31（年）。（原註）</sup>

<sup>22</sup> Cong-nying tu teng Gyi tso te-tsing, hyi-gyi Gyi kông-cʽih-læ-go eng-we shih-wô; ziu læ-tih wô, “Keh soh feh-z Iah-seh-go Ng-ts?”

<sup>22</sup> 衆人都等其做對證，稀奇其講出來個恩惠說話，就來的話：「箇啥弗是<u>約瑟</u>個兒子？」

<sup>23</sup> *Yiæ-su* teng gyi-lah wô, “Ng-lah tsong we kông keh-kyü dzoh-wô pʽi-bing Ngô, wô, ‘I-sang kyʽi i zi: tʽing-meng *Ng* læ Kyüô-pah-nong væn-pah tso-go z-ken, læ dông-deo Zi-go di-fông, yia tso-tso.’”

<sup>23</sup> <u>耶穌</u>等其拉話：「爾拉總會講箇句俗話批評我，話：『醫生，去醫自。聽聞爾來<u>迦百農</u>凡百做個事幹，來蕩頭自個地方，也做做。』」

<sup>24</sup> *Yiæ-su* yi wô, “Ngô tsing wô hyiang ng-lah dao, Sin-cü-nying læ gyi-zi-go di-fông, nying-kô tsæ-ve hwun-hyi gyi. <sup>25</sup> Ngô jih-we wô hyiang ng-lah dao, Yi-li-üô z-ʽeo, tʽin ʽen-leh sæn nyin ling loh-ko yüih, kôh-tao-cʽü do hwông-nyin, keh z-ʽeo læ Yi-seh-lih di-fông yiu hyü-to kwu-sông lao-nyüing: <sup>26</sup> dæn-z *Jing-ming* m-neh tsʽa Yi-li-üô tao gyi-lah ih-go nying u-sen; tæn-tsih *tsʽa* *gyi* tao Si-teng, Sah-leh-da zing-li, ih-go kwu-sông lao-nyüing u-sen kyʽi. <sup>27</sup> Wa-yiu sin-cü Yi-li-sô z-ʽeo, Yi-seh-lih di-fông yiu hyü-to nying sang da-mô-fong: m-neh ih-go i ken-zing; tsih-yiu ih-go Jü-li-üô nying Næ-mæn *i* *ken-zing-de*.”

<sup>24</sup> <u>耶穌</u>又話：「我真話向爾拉道，先知人來其自個地方，人家再𣍐歡喜其。<sup>25</sup> 我實惠話向爾拉道，<u>以利亞</u>時候，天旱勒三年零落個月，各到處大荒年，箇時候來<u>以色列</u>地方有許多孤孀老𡢿。<sup>26</sup> 但是神明嘸得差<u>以利亞</u>到其拉一個人烏碎；單只差其到<u>西頓</u>，<u>撒勒大</u>城裏，一個孤孀老𡢿烏碎去。<sup>27</sup> 還有先知以利沙時候，<u>以色列</u>地方有許多人生大麻瘋。嘸得一個醫乾淨，只有一個<u>敘利亞</u>人乃幔醫乾淨了。」

<sup>28</sup> Jü-we-dông-li nying tʽing-meng keh-go shih-wô, long-tsong do-nyiang ô-wông; <sup>29</sup> ziu bô-kyʽi-læ, ken Gyi cʽih zing-nga, l̆a tao sæn-ngæn u-dông, (ziu-z dzing-ts kyin-kæn-go sæn,) iao tʽe Gyi lôh-kyʽi. <sup>30</sup> Yiæ-su læ gyi-lah cong-nyiang tseo-ko, ziu kyʽi-de.

<sup>28</sup> 聚會堂裏人聽聞箇個說話，攏總大樣啞喤，<sup>29</sup> 就爬起來，趕其出城外，拉倒山岩烏蕩，（就是城子建間個山）要推其落去。<sup>30</sup> <u>耶穌</u>來其拉中央走過，就去了。

<sup>31</sup> *YIÆ-SU* tseo-lôh tao Kyüô-pah-nong, z Kyüô-li-li ih-go zing-li; en-sih nyih-ts læ-tih kao-hyüing gyi-lah. <sup>32</sup> Tu hyi-gyi Gyi-go kao-hyüing: ing-we Gyi-go dao-li yiu gyün-ping.

<sup>31</sup> <u>耶穌</u>走落到<u>迦百農</u>，是<u>加利利</u>一個城裏，安息日子來的教訓其拉。<sup>32</sup> 都稀奇其個教訓。因爲其個道理有權柄。

<sup>33</sup> Jü-we-dông-li yiu ih-go nying peh ao-tsao kyü-go ling vu-tih-de, wu-long hyiang-liang eo-kyʽi-læ, wô, <sup>34</sup> “ʽE! Nô-sah-leh-go Yiæ-su, ah-lah teng Ng yiu soh-go siang-ken? Ng læ djü-mih ah-lah ma? Ngô hyiao-teh Ng z jü, ziu-z Jing-ming-go sing-jün Cü-kwu.” <sup>35</sup> Yiæ-su heng gyi, z-ka wô, “Vong hyiang; tseo gyi cʽih-læ.” Kyü long gyi læ cong-nying min-zin tih-tao, ziu tseo-cʽih-kyʽi-de; gyi nying ih-ngæn m-neh ziu sông. <sup>36</sup> Cong-nying tu kyʽih-hoh, dô-kô kông-læ-kông-kyʽi, z-ka wô, “Keh z soh-go dao-li! Gyi yiu gyün-ping yiu neng-ken we feng-fu ao-tsao kyü, *kyü* ziu tseo-cʽih.” <sup>37</sup> Gyi-go ming-sing ziu yiang-kʽæ s-deh-lön-kyʽün di-fông.

<sup>33</sup> 聚會堂裏有一個人撥鏖糟鬼個靈附的了，胡嚨響亮謳起來，話：<sup>34</sup> 「哎！<u>拿撒勒</u>個<u>耶穌</u>，阿拉等爾有啥個相干？爾來除滅阿拉嗎？我曉得爾是誰，就是神明個聖善主顧。」<sup>35</sup> <u>耶穌</u>狠其，是介話：「甮響，走其出來。」鬼弄其來衆人面前跌倒，就走出去了；其人一眼嘸得受傷。<sup>36</sup> 衆人都喫𢞕，大家講來講去，是介話：「箇是啥個道理！其有權柄有能幹會吩咐鏖糟鬼，鬼就走出。」<sup>37</sup> 其個名聲就揚開四凸亂圈地方。

<sup>33</sup> *Yiæ-su* lih-kyʽi-sing, dzong jü-we-dông *tseo-cʽih*, tseo-tsing Si-meng oh-li. Si-meng-go dziang-m dziao-nyih fah-leh djong: gyi-lah tʽi gyi læ gyiu Yiæ-su. <sup>39</sup> *Yiæ-su* lih læ gyi sing-pin, tsah-vah dziao-nyih bing: *bing* ziu tʽe-de; *keh-go* *nyü-nying* lih-kʽeh bô-kyʽi-læ, kong-ing gyi-lah.

<sup>38</sup> <u>耶穌</u>立起身，從聚會堂走出，走進<u>西門</u>屋裏。<u>西門</u>個丈姆潮熱發勒重。其拉替其來求<u>耶穌</u>。<sup>39</sup> <u>耶穌</u>立來其身邊，責罰潮熱病，病就退了。箇個女人立刻爬起來，供應其拉。

<sup>40</sup> Nyih-deo lôh-sæn z-ʽeo, væn-pah nying yiu sang ze-bin soh-go bing cü-kwu læ-kæn, tu ta tao Yiæ-su u-sen læ: Yiæ-su ko-tang-ko siu en-en, i gyi-lah hao. <sup>41</sup> Wa-yiu kyü dzong hyü-to nying sing-zông tseo-cʽih, hyiang-hyiang eo-kyʽi-læ wô, “Ng z Jing-ming-go Ng-ts, Kyi-toh.” *Yiæ-su* heng gyi-lah, feh hyü kʽæ kʽeo; ing-we *kyü* hyiao-teh Gyi z Kyi-toh.

<sup>40</sup> 日頭落山時候，凡百人有生隨便啥個病主顧來間，都帶到<u>耶穌</u>烏碎來。<u>耶穌</u>個打個手按按，醫其拉好。<sup>41</sup> 還有鬼從許多人身上走出，響響謳起來話：「爾是神明個兒子，<u>基督</u>。」<u>耶穌</u>狠其拉，弗許開口，因爲鬼曉得其是<u>基督</u>。

<sup>42</sup> Tao-leh tʽin-nyiang, Yiæ-su tseo-cʽih tao kwʽông-iæ di-fông kyʽi: keh-do-dziao nying kyʽi zing Gyi, zing-tao Gyi u-dông, iao liu-djü Gyi, feh iao Gyi bih-kʽæ gyi-lah kyʽi. <sup>43</sup> Yiæ-su teng gyi-lah wô, “Ngô læ bih-go zing-li yia tông-kæ djün Jing-koh-go dao-li: ing-we Ngô z we-leh ka tsʽa-læ-go.” <sup>44</sup> Ziu læ Kyüô-li-li keh-sing jü-we-dông-li læ-tih djün dao-li.

<sup>42</sup> 到了天亮，<u>耶穌</u>走出到曠野地方去。箇大潮人去尋其，尋到其烏蕩，要留住其，弗要其別開其拉去。<sup>43</sup> <u>耶穌</u>等其拉話：「我來別個城裏也當該傳神國個道理：因爲我是爲了介差來個。」<sup>44</sup> 就來<u>加利利</u>箇星聚會堂裏來的傳道理。

---

### Lk. V.

YIU ih-dziao nying tu a-long Yiæ-su u-dông iao tʽing Jing-ming-go dao-li, Yiæ-su lih-leh Keh-nyi-sah-leh wu pin-yin: <sup>2</sup> kʽen-kyin liang-tsah jün læ wu-pin pʽao-kæn; kʽô-ng-go nying zông jün kyʽi-de, læ-kæn gyiang mông. <sup>3</sup> Yiu ih-tsah jün z Si-meng-go: *Yiæ-su* tʽiao-lôh-kyʽi, tsʽing Si-meng tsʽang-leh kʽæ ih-ngæn; ziu zo-lôh, dzong jün-li ka kao-hyüing keh-dziao nying.

有一潮人都挨攏<u>耶穌</u>烏蕩要聽神明個道理，<u>耶穌</u>立勒<u>革尼撒勒</u>湖邊沿。<sup>2</sup> 看見兩隻船來湖邊拋間，抲魚個人上船去了，來間滰網。<sup>3</sup> 有一隻船是<u>西門</u>個。<u>耶穌</u>跳落去，請<u>西門</u>撐勒開一眼，就坐落，從船裏介教訓箇潮人。

<sup>4</sup> *Yiæ-su* kông-hao, ziu teng Si-meng wô, “Tsʽang tao sing-tin u-dông kyʽi; mông gyi lôh-kyʽi hao kʽô ng.” <sup>5</sup> Si-meng we-teh Gyi, wô, “Sin-sang, ah-lah tsing-yia lao-loh, ih-ngæn m-neh kʽô-djôh: næn-kæn i Ng shih-wô ngô mông ʽô-lôh-kyʽi.” <sup>6</sup> Gyi-lah ʽô-lôh-kyʽi, lah-tsing ng yiu-ho; mông iao pao-kʽæ-de. <sup>7</sup> Ziu yiao-yiao siu, eo bih-tsah jün-li-go pʽing-ho-kyi læ pông-tsʽeng-kyi. Gyi-lah ziu læ; liang-tsah jün *ng* tu tsông-mun-de, iao dzing-lôh-kyʽi-de. <sup>8</sup> Si-meng Pe-teh ih kʽen-kyin, ziu boh-tao Yiæ-su kyiah-ʽô, z-ka wô, “Cü, li-kʽæ ngô kyʽi; ngô z-go ze-nying.” <sup>9</sup> Ing-we Si-meng teng gyi long-tsong de-ho, we-leh keh ih-mông kʽô-djôh-go ng, tu kyʽih-hoh-de: <sup>10</sup> Si-pi-tʽa-go ng-ts Yüô-kôh Iah-ʽen, z teng Si-meng pʽing-ho-kyi-go, yia z-ka *kyʽih-hoh*. Yiæ-su teng Si-meng wô, “Hao-vong pʽô: dzong-kying-yi-ʽeo ng we kyʽi kʽô nying.” <sup>11</sup> Gyi-lah jün tsʽang-long ngen, yiang-yiang kyʽi-diao, keng-leh Yiæ-su kyʽi-de.

<sup>4</sup> <u>耶穌</u>講好，就等<u>西門</u>話：「撐到深點烏蕩去，網其落去好抲魚。」<sup>5</sup> <u>西門</u>回答其，話：「先生，阿拉整夜勞碌，一眼嘸得抲着，難間依爾說話我網下落去。」<sup>6</sup> 其拉下落去，攔進魚有夥，網要爆開了。<sup>7</sup> 就搖搖手，謳別隻船裏個拼夥計來幫襯記。其拉就來，兩隻船魚都裝滿了，要沉落去了。<sup>8</sup> <u>西門彼得</u>一看見，就伏倒<u>耶穌</u>腳下，是介話：「主，離開我去，我是個罪人。」<sup>9</sup> 因爲<u>西門</u>等其攏總隊夥，爲了箇一網抲着個魚，都喫𢞕了。<sup>10</sup> <u>西庇太</u>個兒子<u>雅各</u> <u>約翰</u>，是等<u>西門</u>拼夥計個，也是介喫𢞕。<u>耶穌</u>等<u>西門</u>話：「好甮怕。從今以後爾會去抲人。」<sup>11</sup> 其拉船撐攏岸，樣樣棄掉，跟勒<u>耶穌</u>去了。

<sup>12</sup> YIU ih-tsao Yiæ-su læ ih-go zing-li, yiu ih-go nying weng-sing sang da-mô-fong; ih kʽen-kyin Yiæ-su, ziu pʽoh-tao, gyiu Gyi, z-ka wô, “Cü, Ng ziah kʽeng-go, neng-keo i ngô ken-zing.” <sup>13</sup> *Yiæ-su* siu sing-cʽih-læ, en gyi ih-en, wô, “Ngô kʽeng-go; ng hao ken-zing.” Da-mô-fong lih-kʽeh tʽeng-diao-de. <sup>14</sup> Yiæ-su eo gyi m-nao wô hyiang nying-kô dao: “tæn-tsih kyʽi peh tsi-s kʽen ih-kʽen; tsiao Mo-si-go feng-fu, we-leh ng ken-zing z-tʽi hao hyin *tsi-veh*, peh gyi-lah tso te-tsing.”

<sup>12</sup> 有一遭<u>耶穌</u>來一個城裏，有一個人渾身生大麻瘋，一看見<u>耶穌</u>，就撲倒，求其，是介話：「主，爾若肯個，能夠醫我乾淨。」<sup>13</sup> <u>耶穌</u>手伸出來，按其一按，話：「我肯個，爾好乾淨。」大麻瘋立刻褪掉了。<sup>14</sup> <u>耶穌</u>謳其嘸得好話向人家道：「單只去撥祭司看一看，照<u>摩西</u>個吩咐，爲了爾乾淨事體好獻祭物，撥其拉做對證。」

<sup>15</sup> Yiæ-su-go ming-sing yü-kô yiang-kʽæ-de: yiu hyü-to nying jü-long-læ iao tʽing *Gyi* *kông* *dao-li*, yi iao Gyi i gyi-lah-go bing. <sup>16</sup> Yiæ-su *peh-djông* <sup>\[1\]</sup>tseo-kyi-ko, læ kwʽông-iæ di-fông tao-kao.

<sup>15</sup> <u>耶穌</u>個名聲愈加揚開了。有許多人聚攏來要聽其講道理，又要其醫其拉個病。<sup>16</sup> <u>耶穌</u>不常走記過<sup>\[1\]</sup>，來曠野地方禱告。

<sup>\[1\] 走記過：避過</sup>

<sup>17</sup> Yiu ih-nyih Gyi læ-kæn kao-hyüing; *bông-pin* zo-kæn yiu Fah-li-sæ nying teng kao lih-fah go sin-sang, dzong Kyüô-li-li kôh hyiang-tsʽeng, dzong Yiu-tʽa teng Yiæ-lu-sah-leng ka læ-go: Cü hyin-cʽih Gyi neng-ken læ, i gyi-lah-go bing. <sup>18</sup> Yiu ih-go fong-tʽæn cü-kwu, pʽu-pæn kwʽeng-ts, nying-kô dæ-leh-læ, tang-sön dæ-tsing-kyʽi iao fông læ Yiæ-su min-zin. <sup>19</sup> We-leh nying to, tsʽeng-feh-cʽih dæ gyi tsing-kyʽi-go fông-fah; ziu tseo-zông oh-teng, ngô-pʽin *hyiao-kʽæ-ts*, lin nying lin pʽu-pæn tiao-lôh cong-nyiang, kʽeo-kʽeo læ Yiæ-su min-zin. <sup>20</sup> *Yiæ-su* kʽen-kyin gyi-lah yiu siang-sing-go sing, teng fong-tʽæn cü-kwu wô, “Ng-noh nying, ng-go ze sô-diao-de.” <sup>21</sup> Doh-shü-nying teng Fah-li-sæ nying *sing-li* nyi-leng-kyʽi-læ, z-ka wô, “Keh læ-tih kông sih-doh-go shih-wô z jü? Ziah feh-z Jing-ming doh-ih-go, jü neng-keo sô-diao ze ni?” <sup>22</sup> Yiæ-su hyiao-teh gyi-lah nyi-leng, ziu kʽæ kʽeo, wô, “Ng-lah dza-we sing-li læ-tih nyi-leng? <sup>23</sup> Wa-z wô, Ng-go ze sô-diao-de; wa-z wô, Bô-kyʽi-læ tseo; ʽah-li ih-yiang yüong-yi? <sup>24</sup> Næn-kæn peh ng-lah hao hyiao-teh Nying-go Ng-ts læ shü-kæn-zông yiu sô-ze-go gyün-ping, (ziu teng fong-tʽæn cü-kwu wô,) Ngô wô hyiang ng dao, Bô-kyʽi-læ, do-leh pʽu-pæn, kyü oh-li kyʽi.” <sup>25</sup> *Keh* *fong-tʽæn* *cü-kwu* læ gyi-lah min-zin lih-kʽeh bô-kyʽi, do-leh kwʽeng-go tong-si, kyü oh-li kyʽi, *i-lu* læ-tih tsʽing-tsæn Jing-ming. <sup>26</sup> Cong-nying tu kying-hyiæ, yia tsʽing-tsæn Jing-ming; ping-tsʽia do-nyiang pʽô-kyʽi-læ-de, z-ka wô, “Kyih-mih-ts ah-lah yiu hyi-gyi z-ken kʽen-kyin-ko-de.”

<sup>17</sup> 有一日其來間教訓，旁邊坐間有<u>法利賽</u>人等教律法個先生，從<u>加利利</u>各鄉村，從<u>猶太</u>等<u>耶路撒冷</u>介來個。主顯出其能幹來，醫其拉個病。<sup>18</sup> 有一個風癱主顧，鋪板睏仔，人家抬勒來，打算抬進去要放來<u>耶穌</u>面前。<sup>19</sup> 爲了人多，忖弗出抬其進去個方法，就走上屋頂，瓦片𢳚開仔，連人連鋪板吊落中央，扣扣來<u>耶穌</u>面前。<sup>20</sup> <u>耶穌</u>看見其拉有相信個心，等風癱主顧話：「爾儂人，爾個罪赦掉了。」<sup>21</sup> 讀書人等<u>法利賽</u>人心裏議論起來，是介話：「箇來的講褻瀆個說話是誰？若弗是神明獨一個，誰能夠赦掉罪呢？」<sup>22</sup> <u>耶穌</u>曉得其拉議論，就開口，話：「爾拉咋會心裏來的議論？<sup>23</sup> 還是話，爾個罪赦掉了；還是話，爬起來走；何裏一樣容易？<sup>24</sup> 難間撥爾拉好曉得人個兒子來世間上有赦罪個權柄，（就等風癱主顧話，）我話向爾道，爬起來，馱勒鋪板，歸屋裏去。」<sup>25</sup> 箇風癱主顧來其拉面前立刻爬起，馱勒睏個東西，歸屋裏去，依路來的稱讚神明。<sup>26</sup> 衆人都驚駭，也稱讚神明，並且大樣怕起來了，是介話：「今末仔阿拉有稀奇事幹看見過了。」

<sup>27</sup> KEH-SING z-ken ʽeo-deo *Yiæ-su* tseo-cʽih-kyʽi; yiu ih-go siu-zin-liang nying kyiao-leh Li-vi læ wu-liang-vông zo-kæn; *Yiæ-su* kʽen-kʽen gyi, ziu teng gyi wô, “Keng Ngô læ.” <sup>28</sup> Gyi ziu yiang-yiang kyʽi-diao, bô-kyʽi-sing, keng-leh Yiæ-su kyʽi-de.

<sup>27</sup> 箇星事幹後頭<u>耶穌</u>走出去，有一個收錢糧人叫勒<u>利未</u>來戶糧房坐間，<u>耶穌</u>看看其，就等其話：「跟我來。」<sup>28</sup> 其就樣樣棄掉，爬起身，跟勒<u>耶穌</u>去了。

<sup>29</sup> Li-vi læ zi oh-li bæn ih-zih do-tsʽæ, tsʽing Yiæ-su: yiu hyü-to siu-zin-liang nying teng bih-nying dô-kô zo-zih. <sup>30</sup> Gyi-lah-go doh-shü-nying teng Fah-li-sæ nying mao-ün Yiæ-su meng-du, z-ka wô, “Ng-lah dza-we teng siu-zin-liang nying ze-nying dô-kô kyʽüoh, dô-kô hah ni?” <sup>31</sup> Yiæ-su we-teh gyi-lah, wô, “M-bing-go nying hao-vong i-sang, yiu-bing-go nying *iao-go*. <sup>32</sup> Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>29</sup> <u>利未</u>來自屋裏辦一席大菜，請<u>耶穌</u>。有許多收錢糧人等別人大家坐席。<sup>30</sup> 其拉個讀書人等<u>法利賽</u>人媢怨<u>耶穌</u>門徒，是介話：「爾拉咋會等收錢糧人罪人大家喫，大家喝呢？」<sup>31</sup> <u>耶穌</u>回答其拉，話：「嘸病個人好甮醫生，有病個人要個。<sup>32</sup> 我來，弗是謳正直個人回心轉意，是謳罪人回心轉意。」

<sup>33</sup> Gyi-lah teng Yiæ-su wô, “Iah-ʽen-go meng-du peh-djông kying-zih yi tso tao-kao, Fah-li-sæ nying-go *meng-du* yia z-ka; Ng-go *meng-du* læ-tih kyʽüoh, læ-tih hah; keh z dza-go?” <sup>34</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao eo gyi-lah kying-zih ni? <sup>35</sup> Dæn-z tsiang-læ-go nyih-ts, sing-lông we li-kʽæ gyi-lah kyʽi, keh-tsao we kying-zih-gyi.”

<sup>33</sup> 其拉等<u>耶穌</u>話：「<u>約翰</u>個門徒不常禁食又做禱告，<u>法利賽</u>人個門徒也是介，爾個門徒來的喫，來的喝，箇是咋個？」<sup>34</sup> <u>耶穌</u>等其拉話：「賀好日個人客，新郎還等其拉大家來東，咋好謳其拉禁食呢？<sup>35</sup> 但是將來個日子，新郎會離開其拉去，箇遭會禁食其。」

<sup>36</sup> Yi kông ih-go pi-fông peh gyi-lah tʽing: “M-yiu nying cʽô ih-kwʽe sing i-zông, kyʽi pu gyiu i-zông; kʽong-pʽô sing-go yi *pô* *gyiu-go* cʽô-kʽæ, tsæ-wô pu-tih keh-kwʽe sing-go teng gyiu-go feh siang-pʽe. <sup>37</sup> Yia m-yiu nying yüong gyiu bi-dæ tsi sing tsiu; kʽong-pʽô sing tsiu pao-kʽæ keh bi-dæ, tsiu yia tao-diao, bi-dæ yia long-wæn. <sup>38</sup> Tsong z yüong sing bi-dæ tsi sing tsiu; ka liang-yiang tu pao-djün-de. <sup>39</sup> M-yiu nying lao tsiu kyʽüoh-ko, ziu iao *kyʽüoh* sing *tsiu*: ing-we gyi wô, ‘Z lao-go hao.’”

<sup>36</sup> 又講一個比方撥其拉聽：「嘸有人扯一塊新衣裳，去補舊衣裳；恐怕新個又把舊個扯開，再話補的箇塊新個等舊個弗相配。<sup>37</sup> 也嘸有人用舊皮袋𣥼新酒；恐怕新酒爆開箇皮袋，酒也倒掉，皮袋也弄環。<sup>38</sup> 總是用新皮袋𣥼新酒；介兩樣都保全了。<sup>39</sup> 嘸有人老酒喫過，就要喫新酒；因爲其話：『是老個好。』」

---

### Lk. VI.

*VU-KAO-TSIH* di-nyi nyih ʽeo-deo di-ih-go en-sih-nyih, Yiæ-su tseo-ko; mah-din-li; meng-du tsah-leh mah-be, siu-li tsʽo-tsʽo, læ-kæn kyʽüoh. <sup>2</sup> Yiu kyi-go Fah-li-sæ nying teng gyi-lah wô, “En-sih-nyih feh ing-kæ tso go z-ken, ng-lah dza-we læ-kæn tso?” <sup>3</sup> Yiæ-su we-teh gyi-lah, wô, “Da-bih teng gyi dong-de nying du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>4</sup> ziu-z, tseo-tsing Jing-ming-go oh-lô, pô pa-kæn-go ping zi do-læ kyʽüoh, yi feng peh dong-de nying; keh-go ping z feh ing-kæ kyʽüoh-go, tsih-yiu tsi-s keh-sing hao kyʽüoh.” <sup>5</sup> *Yiæ-su* yi teng gyi-lah wô, “Nying-go Ng-ts yia z en-sih-nyih-go Cü.”

無酵節第二日後頭第一個安息日，<u>耶穌</u>走過麥田裏，門徒摘勒麥佩，手裏搓搓，來間喫。<sup>2</sup> 有幾個<u>法利賽</u>人等其拉話：「安息日弗應該做個事幹，爾拉咋會來間做？」<sup>3</sup> <u>耶穌</u>回答其拉，話：「<u>大闢</u>等其同隊人肚飢時候，<u>大闢</u>所做個事幹，爾拉啥嘸得讀過嗎？<sup>4</sup> 就是，走進神明個屋落，把擺間個餅自馱來喫，又分撥同隊人。箇個餅是弗應該喫個，只有祭司箇星好喫。」<sup>5</sup> <u>耶穌</u>又等其拉話：「人個兒子也是安息日個主。」

<sup>6</sup> Yi z ih-go en-sih-nyih, Yiæ-su tseo-tsing jü-we-dông-li kông dao-li: yiu ih-go nying læ-kæn, gyi jing-tsah siu fong-de. <sup>7</sup> Doh-shü-nying teng Fah-li-sæ nying tʽeo-bun tsiang-tong, kʽen Gyi en-sih-nyih i bing feh; iao zing ih-go ing-deo, hao kao Gyi zông. <sup>8</sup> Yiæ-su hyiao-teh gyi-lah sing-siang, teng fong-siu cü-kwu wô, “Bô-kyʽi, lih læ cong-nyiang.” Gyi ziu bô-kyʽi lih-tong-de. <sup>9</sup> Yiæ-su teng gyi-lah wô, “Ngô iao meng ng-lah ih-yiang: En-sih nyih-ts tso hao-z, tso w̆a-z; kyiu sing-ming, sông *sing-ming*; ʽah-li ih-yiang tsôh-hying?” <sup>10</sup> Ziu dön-kyʽün kʽen-kʽen gyi-lah cong-nying, teng keh-go nying wô, “Ng-go siu sing-tæn-cʽih-læ.” Gyi ziu sing-cʽih-læ: siu ziu hao-de, ziang bih-tsah ka-go. <sup>11</sup> Gyi-lah ông-leh ziang tin-cʽü-cʽü ka; dô-kô siang-liang dza-go hao kyʽi long Yiæ-su.

<sup>6</sup> 又是一個安息日，<u>耶穌</u>走進聚會堂裏講道理。有一個人來間，其順隻手風了。<sup>7</sup> 讀書人等<u>法利賽</u>人偷伴張東，看其安息日醫病弗，要尋一個因頭，好告其上。<sup>8</sup> <u>耶穌</u>曉得其拉心想，等風手主顧話：「爬起，立來中央。」其就爬起立東了。<sup>9</sup> <u>耶穌</u>等其拉話：「我要問爾拉一樣。安息日子做好事，做壞事；救性命，喪性命；何裏一樣作興？」<sup>10</sup> 就團圈看看其拉衆人，等箇個人話：「爾個手伸帶出來。」其就伸出來。手就好了，像別隻介個。<sup>11</sup> 其拉怏勒像顛癡癡介，大家商量咋個好去弄<u>耶穌</u>。

<sup>2</sup> KEH-GO z-ʽeo *Yiæ-su* tseo-cʽih tao sæn-li kyʽi tao-kao: tsing-yia læ-kæn tao-kao Jing-ming. <sup>13</sup> Tao-leh tʽin-liang, Gyi meng-du eo-long-læ; dzong gyi-lah cong-nyiang tʽiao-shün jih-nyi-go, eo gyi z s-du: <sup>14</sup> *ziu-z* Si-meng, (*Yiæ-su* yi cʽü gyi ming-z Pe-teh,) teng gyi hyüong-di En-teh-lih; *wa-yiu* Yüô-kôh teng Iah-ʽen, Fi-lih teng Pô-to-lo-mæ, <sup>15</sup> Mô-tʽa teng To-mô, Üô-leh-fi-go *ng-ts* Yüô-kôh, teng Si-meng kyiao-leh Ze-lo-ti, <sup>16</sup> Yüô-kôh-go *hyüong-di* Yiu-da, wa-yiu Kyüô-liah di-fông-go Yiu-da, ziu-z *ma-diao* Yiæ-su go cü-kwu.

<sup>12</sup> 箇個時候<u>耶穌</u>走出到山裏去禱告。整夜來間禱告神明。<sup>13</sup> 到了天亮，其門徒謳攏來，從其拉中央挑選十二個，謳其是使徒。<sup>14</sup> 就是<u>西門</u>，（<u>耶穌</u>又取其名字<u>彼得</u>，）等其兄弟<u>安得烈</u>，還有<u>雅各</u>等<u>約翰</u>，<u>腓力</u>等<u>巴多羅買</u>，<sup>15</sup> <u>馬太</u>等<u>多馬</u>，<u>亞勒腓</u>個兒子<u>雅各</u>，等<u>西門</u>叫勒<u>銳羅底</u>，<sup>16</sup> <u>雅各</u>個兄弟<u>猶大</u>，還有<u>加略</u>地方個<u>猶大</u>，就是賣掉<u>耶穌</u>個主顧。

<sup>17</sup> *Yiæ-su* teng gyi-lah dô-kô tseo-lôh *sæn*, lih læ bing-di-li: *keh-deo* *yiu* hyü-to Gyi-go meng-du, wa-yiu ih-do-dziao pah-sing z dzong Yiu-tʽa kôh-tao-cʽü teng Yiæ-lu-sah-leng; dzong Tʽe-lo Si-teng hæ pin-yin ka læ-go, iao tʽing Gyi *kông* *dao-li*, yi iao *Gyi* i gyi-lah-go bing; <sup>18</sup> wa-yiu be; ao-tsao kyü s mo-næn go cü-kwu læ: Yiæ-su læ-kæn i gyi-lah hao. <sup>19</sup> Keh-dziao nying tu iao en Gyi ih-en; ing-we yiu neng-ken dzong Gyi sing-zông tseo-cʽih-læ, i-hao cong-nying.

<sup>17</sup> <u>耶穌</u>等其拉大家走落山，立來平地裏。箇頭有許多其個門徒，還有一大潮百姓是從<u>猶太</u>各到處等<u>耶路撒冷</u>，從<u>推羅</u> <u>西頓</u>海邊沿介來個，要聽其講道理，又要其醫其拉個病，<sup>18</sup> 還有被鏖糟鬼試磨難個主顧來。<u>耶穌</u>來間醫其拉好。<sup>19</sup> 箇潮人都要按其一按，因爲有能幹從其身上走出來，醫好衆人。

<sup>20</sup> Yiæ-su ngæn-tsing dæ-tæn-kyʽi, kʽen meng-du, z-ka wô,

<sup>20</sup> <u>耶穌</u>眼睛抬帶起，看門徒，是介話：

“*NG-LAH* gyüong-go cü-kwu yiu foh-kyʽi; ing-we Jing-koh z ng-lah-go.

「爾拉窮個主顧有福氣，因爲神國是爾拉個。

<sup>21</sup> “*Ng-lah* yin-dzæ du-kyi cü-kwu yiu foh-kyʽi; ing-we tsiang-læ we peh ng-lah kyʽüoh-pao.

<sup>21</sup> 「爾拉現在肚飢主顧有福氣，因爲將來會撥爾拉喫飽。

“*Ng-lah* yin-dzæ kʽoh-go cü-kwu yiu foh-kyʽi; ing-we tsiang-læ we fah-siao.

「爾拉現在哭個主顧有福氣，因爲將來會發笑。

<sup>22</sup> “We-leh Nying-go Ng-ts nying-kô u-su ng-lah, kyʽi-diao ng-lah, zoh-mô ng-lah, pô ng-lah-go ming-sing ziang tsʽiu-tsʽiu *tong-si* ka tiu-diao-go z-ʽeo, ng-lah tao yiu foh-kyʽi: <sup>23</sup> keh z-ʽeo ng-lah hao, hwun-hwun-hyi-hyi tʽiao-tʽiao, ing-we læ tʽin-zông ng-lah-go pao-ing do-leh-kying: gyi-lah tsu-tsong dæ sin-cü-nying yia z-ka.

<sup>22</sup> 「爲了人個兒子人家惡愫爾拉，棄掉爾拉，𧮙罵爾拉，把爾拉個名聲像臭臭東西介丟掉個時候，爾拉倒有福氣。<sup>23</sup> 箇時候爾拉好，歡歡喜喜跳跳，因爲來天上爾拉個報應大勒緊。其拉祖宗待先知人也是介。

<sup>24</sup> “Dæn-z ng-lah yiu-lao cü-kwu yiu ʽo-se; ing-we ng-lah-go en-tæn yi-kying teh-djôh-ko-de.

<sup>24</sup> 「但是爾拉有佬主顧有禍祟，因爲爾拉個安耽已經得着過了。

<sup>25</sup> “Ng-lah kyʽüoh-pao cü-kwu yiu ʽo-se; ing-we tsiang-læ we du-kyi.

<sup>25</sup> 「爾拉喫飽主顧有禍祟，因爲將來會肚飢。

“Ng-lah yin-dzæ læ-tih siao cü-kwu yiu ʽo-se; ing-we tsiang-læ we pe-shông di-kʽoh.

「爾拉現在來的笑主顧有禍祟，因爲將來會悲傷啼哭。

<sup>26</sup> “Cong-nying tu ngao ng hao z-ʽeo, ng-lah yiu ʽo-se: gyi-lah tsu-tsong dæ kô sin-cü-nying yia z-ka.

<sup>26</sup> 「衆人都咬爾好時候，爾拉有禍祟。其拉祖宗待假先知人也是介。

<sup>27</sup> “NG-LAH tʽing-tong-go nying, Ngô wô hyiang ng dao: Ng-go ün-kô yüong æ-sih gyi; u-su ng-lah cü-kwu, yüong tao gyi hao; <sup>28</sup> tsiu-mô ng-lah cü-kwu, yüong coh-foh gyi; long-song ng-lah cü-kwu, yüong tʽi gyi tao-kao. <sup>29</sup> Ziah yiu nying kwah ng *dông-pin* pô-công, keh-pin yia peh gyi kwah: ziah yiu nying teng ng nga-hyiang i-zông poh-leh-kyʽi, li-hyiang i-zông yia hao-vong tsu-djü gyi. <sup>30</sup> Væn-pah tʽao ng go cü-kwu, hao peh gyi: pô ng-go tong-si deh-leh-kyʽi cü-kwu, m-nao tʽao gyi wæn. <sup>31</sup> Ng-lah iao nying-kô dza dæ ng, ng-lah yia iao z-ka kyʽi dæ gyi. <sup>38</sup> Ng-lah ziah kyʽi æ-sih æ-sih ng-lah go cü-kwu, yiu soh-go hao-cʽü ni? Ziu-z ze-nying yia we kyʽi-sih æ-sih gyi-lah cü-kwu. <sup>33</sup> Dæ ng-lah hao cü-kwu, ng-lah ziah kyʽi dæ gyi hao, keh yiu soh-go hao-cʽü ni? Ziu-z ze-nying yia z-ka tso. <sup>34</sup> Ng-lah ziah-z siang nying-kô we wæn ka kʽeng tsia peh gyi, keh yiu soh-go hao-cʽü ni? Ing-we ze-nying, siang gyi tsiao-su wæn, yia kʽeng tsia peh ze-nying. <sup>35</sup> Dæn-z ng-go ün-kô yüong æ-sih gyi, wa-yiu hao-hao dæ nying-kô, tsia peh nying-kô, ih-ngæn feh siang *gyi* wæn: ka ng-lah-go pao-ing tsiang-læ do-go, ng-lah we tso ting kao Cü-kwu ng-nô: ing-we Gyi, lin vông-eng-go cü-kwu teng ôh-nying, tu yiu hao-sing dæ gyi. <sup>36</sup> Ng-lah kæ yiu æ-lin-sing, ziang ng-lah Ah-tia yiu æ-lin-sing ka. <sup>37</sup> M-nao pʽi-bing nying-kô, ka *nying-kô* yia ve pʽi-bing ng-lah; m-nao ding nying-kô ze, ka *nying-kô* yia ve ding ng-lah ze. Ng-lah nyün-liang nying-kô, ka *nying-kô* yia we nyün-liang ng: <sup>38</sup> ng-lah peh nying-kô, ka *nying-kô* yia we peh ng; ziu-z teo-dong liang-tsoh, ngah-ko-ts, kyʽing kyih-jih-ts, yi ling-sing kah-cʽih, nying-kô we tao-leh ng-go i-zông teo-li. Ing-we ng-lah liang peh *nying-kô* dza-go, liang peh ng-lah yia we dza-go.”

<sup>27</sup> 「爾拉聽東個人，我話向爾道。爾個冤家用愛惜其，惡愫爾拉主顧，用到其好；<sup>28</sup> 咒罵爾拉主顧，用祝福其；弄送爾拉主顧，用替其禱告。<sup>29</sup> 若有人刮爾蕩邊巴掌，箇邊也撥其刮。若有人等爾外向衣裳剝勒去，裏向衣裳也好甮阻住其。<sup>30</sup> 凡百討爾個主顧，好撥其；把爾個東西奪勒去主顧，嘸得好討其還。<sup>31</sup> 爾拉要人家咋待爾，爾拉也要是介去待其。<sup>38</sup> 爾拉若去愛惜愛惜爾拉個主顧，有啥個好處呢？就是罪人也會去惜愛惜其拉主顧。<sup>33</sup> 待爾拉好主顧，爾拉若去待其好，箇有啥個好處呢？就是罪人也是介做。<sup>34</sup> 爾拉若是想人家會還介肯借撥其，箇有啥個好處呢？因爲罪人，想其照數還，也肯借撥罪人。<sup>35</sup> 但是爾個冤家用愛惜其，還有好好待人家，借撥人家，一眼弗想其還。介爾拉個報應將來大個，爾拉會做頂高主顧兒囡。因爲其，連忘恩個主顧等惡人，都有好心待其。<sup>36</sup> 爾拉該有哀憐心，像爾拉阿爹有哀憐心介。<sup>37</sup> 嘸得好批評人家，介人家也𣍐批評爾拉；嘸得好定人家罪，介人家也𣍐定爾拉罪。爾拉原諒人家，介人家也會原諒爾。<sup>38</sup> 爾拉撥人家，介人家也會撥爾；就是斗桶量足，扤過仔，撳結實仔，又零星溢出，人家會倒勒爾個衣裳兜裏。因爲爾拉量撥人家咋個，量撥爾拉也會咋個。」

<sup>39</sup> Yi kông ih-go pi-fông peh gyi-lah tʽing, *z-ka* *wô*, “Hah-ts dza neng-keo ling hah-ts? liang-ʽô feh dô-kô tih-lôh den-li ma? <sup>40</sup> ʽÔh-sang-ts m̆-teh ko-ü sin-sang: væn-pah tso tao djün-be cü-kwu we ziang gyi sin-sang ka-go. <sup>41</sup> Ng dza-we kʽen-cʽih hyüong-di ngæn-tsing li-hyiang yiu ih-ngæn hwe-dzing, feh tsʽeng-tao zi-go ngæn-tsing yiu ih-keng tong-liang læ-tih? <sup>42</sup> Ng dza-we hao teng hyüong-di wô, ‘Hyüong-di, ng-go ngæn-tsing-li keh ih-ngæn hwe-dzing peh ngô i-cʽih-ts;’ ng-zi ngæn-tsing-li keh-keng tong-liang ng tao wa kʽen-feh-cʽih? Kô-hao-nying, sin i-cʽih ng-zi ngæn-tsing-li-go tong-liang; ʽeo-deo ng we kʽen ming-bah hao kyʽi i-cʽih; hyüong-di ngæn-tsing-li-go hwe-dzing.

<sup>39</sup> 又講一個比方撥其拉聽，是介話：「瞎子咋能夠領瞎子？兩下弗大家跌落窞裏嗎？<sup>40</sup> 學生子嘸得過於先生。凡百做到全備主顧會像其先生介個。<sup>41</sup> 爾咋會看出兄弟眼睛裏向有一眼灰塵，弗忖到自個眼睛有一根棟樑來的？<sup>42</sup> 爾咋會好等兄弟話：『兄弟，爾個眼睛裏箇一眼灰塵撥我挔出仔。』爾自眼睛裏箇根棟樑爾倒還看弗出？假好人，先挔出爾自眼睛裏個棟樑，後頭爾會看明白好去挔出兄弟眼睛裏個灰塵。

<sup>43</sup> “Sang w̆a ko-ts, feh-z hao jü: sang hao ko-ts, yia feh-z w̆a jü. Cü-tang-cü jü, kʽen gyi-zi-go ko-ts hao nying-leh-cʽih: tsʽ-bang-li, nying-kô feh læ siu vu-hwô-ko; yia-tsʽao li-hyiang, nying-kô yia feh læ tsah ts-bu-dao. <sup>45</sup> Hao-nying, dzong gyi sing li-hyiang kʽông-tih-go hao-cʽü, fah-cʽih hao z-ken læ; w̆a-nying, dzong gyi sing li-hyiang kʽông-tih-go w̆a-cʽü, fah-cʽih w̆a z-ken læ: ing-we, gyi cü-pô kông-cʽih-læ, z dzong sing-li kah-cʽih-læ-go to-deo.

<sup>43</sup> 「生壞果子，弗是好樹。生好果子，也弗是壞樹。株打株樹，看其自個果子好認勒出。刺棚裏，人家弗來收無花果；野草裏向，人家也弗來摘紫葡萄。<sup>45</sup> 好人，從其心裏向囥的個好處，發出好事幹來；壞人，從其心裏向囥的個壞處，發出壞事幹來。因爲，其嘴巴講出來，是從心裏溢出來個多頭。

“Ng-lah dza-we eo Ngô, Cü, Cü, wa feh kyʽi i Ngô-go shih-wô tso? <sup>47</sup> Væn-pah tao Ngô u-dông læ, tʽing-meng Ngô-go shih-wô, i-leh gyi kyʽi tso-go cü-kwu, gyi kʽo-pi-ziang soh-go nying Ngô wô hyiang ng dao. <sup>48</sup> Ziang ih-go nying kyʽi oh, *na-nyi* gyüih-leh sing-sing, *oh-li-go* ziang-kyiah fông-leh zah-deo-zông: do-shü fah-tsôh, zông-lôh-shü-wông cʽong-djôh keh-tsing oh, yia feh neng-keo yiao-dong gyi; ing-we ziang-kyiah fông læ zah-deo-zông. <sup>49</sup> Dæn-z tʽing-meng-ts feh kyʽi tso cü-kwu, kʽo-pi-ziang ih-go nying m-neh ziang-kyiah kyʽi oh læ nyi-du-teng: zông-lôh-shü-wông ih cʽong-djôh, lih-kʽeh ziu tih-tao: keh-tsing oh-go tih-tao læ-leh li-ʽæ.”

「爾拉咋會謳我，主，主，還弗去依我個說話做？<sup>47</sup> 凡百到我烏蕩來，聽聞我個說話，依勒其去做個主顧，其可比像啥個人我話向爾道。<sup>48</sup> 像一個人起屋，淖泥掘勒深深，屋裏個牆腳放勒石頭上。大水發作，上落水旺沖着箇進屋，也弗能夠搖動其，因爲牆腳放來石頭上。<sup>49</sup> 但是聽聞仔弗去做主顧，可比像一個人嘸得牆腳起屋來泥塗頂。上落水旺一沖着，立刻就跌倒。箇進屋個跌倒來勒厲害。」

---

### Lk. VII.

YIÆ-SU kông peh pah-sing tʽing go shih-wô long-tsong wun-de, tseo-tsing Kyüô-pah-nong *zing-li*.

<u>耶穌</u>講撥百姓聽個說話攏總完了，走進<u>迦百農</u>城裏。

<sup>2</sup> Yiu ih-go pah-tsong-go nu-boh, z gyi ting cong-i-go. sang bing kwʽa iao si. <sup>3</sup> Tʽing-meng Yiæ-su-go fong-sing, ziu tsʽa Yiu-tʽa nying *kyi-go* tsiang-lao kyʽi gyiu Gyi læ kyiu gyi-go nu-boh. <sup>4</sup> Gyi-lah tseo tao Yiæ-su u-dông, hyüih-sing gyiu Gyi, z-ka wô, “Keh-go *eng-we* s-peh keh-go nying, gyi hao ziu-go: <sup>5</sup> ing-we gyi æ-sih ah-lah pah-sing, jü-we-dông yia z gyi kyʽi peh ah-lah.” <sup>6</sup> Yiæ-su ziu teng gyi-lah dô-kô kyʽi.

<sup>2</sup> 有一個百總個奴僕，是其頂中意個，生病快要死。<sup>3</sup> 聽聞<u>耶穌</u>個風聲，就差<u>猶太</u>人幾個長老去求其來救其個奴僕。<sup>4</sup> 其拉走到<u>耶穌</u>烏蕩，血心求其，是介話：「箇個恩惠賜撥箇個人，其好受個。<sup>5</sup> 因爲其愛惜阿拉百姓，聚會堂也是其去撥阿拉。」<sup>6</sup> <u>耶穌</u>就等其拉大家去。

Kʽeo-kʽeo teng gyi oh-lô tsʽô yiu-ʽæn lu, pah-tsong tsʽa beng-yiu læ wô hyiang Yiæ-su dao, “Cü, feh yüong lao-bu; Ng tseo-tsing ngô-go sô-pin læ, ngô feh ken-tông: <sup>7</sup> ngô-zi tsʽeng yia feh hao tao Ng-go u-dông læ: Ng tsih-siao wô ih-kyü, ngô-go yüong-nying ziu we hao-gyi. <sup>8</sup> Ing-we ngô z voh bih-nying kæ-kwun, yia yiu ping voh ngô kæ-kwun: ngô eo , ih-go kyʽi, ziu kyʽi; eo ih-go læ, ziu læ; *eo* ngô nu-boh kyʽi tso ih-yiang z-ken, gyi ziu kyʽi tso.” <sup>9</sup> Yiæ-su tʽing-meng keh-sing shih-wô, hyi-gyi keh-go nying; ziu nyin-cün, teng keh-dziao keng-kæn-go nying wô, “Ngô wô hyiang ng-lah dao, Ka do siang-sing-go sing, ziu-z læ Yi-seh-lih *pah-sing* cong-nyiang Ngô yia m-neh pʽong-kyin-ko.” <sup>10</sup> Tsʽa-kyʽi-go cü-kwu kyü tao oh-li, kʽen-kyin sang-bing-go nu-boh yi-kying hao-tong-de.

扣扣等其屋落差有限路，百總差朋友來話向<u>耶穌</u>道：「主，弗用勞步，爾走進我個舍邊來，我弗敢當。<sup>7</sup> 我自忖也弗好到爾個烏蕩來。爾只消話一句，我個傭人就會好其。<sup>8</sup> 因爲我是服別人該管，也有兵服我該管。我謳一個去，就去；謳一個來，就來；謳我奴僕去做一樣事幹，其就去做。」<sup>9</sup> <u>耶穌</u>聽聞箇星說話，稀奇箇個人，就扭轉，等箇潮跟間個人話：「我話向爾拉道，介大相信個心，就是來<u>以色列</u>百姓中央我也嘸得碰見過。」<sup>10</sup> 差去個主顧歸到屋裏，看見生病個奴僕已經好東了。

<sup>11</sup> Di-nyi nyih, Yiæ-su tseo tao ih-go zing-li, kyiao-leh Nô-ing; yiu hao-kyi-go meng-du, teng ih-do-dziao nying, dô-kô læ-tih tseo. <sup>12</sup> Kwʽa tao dzing-meng-kʽeo, yiu ih-go si-nying dæ-cʽih-læ; gyi ah-nyiang tsih sang keh ih-go ng-ts, yi z kwu-sông lao-nyüing: yiu ih-do-dziao zing-li pah-sing be gyi ah-nyiang dô-kô læ-tong. <sup>13</sup> Cü kʽen-kyin gyi, fah dz-pe-sing, teng gyi wô, “Hao-vong kʽoh.” <sup>14</sup> Ziu tseo-long-kyʽi, siu en-leh <sup>\[1\]</sup>dæ-go kô-ts teng: dæ-go cü-kwu ziu lih-lôh. *Yiæ-su* z-ka wô, “ʽEo-sang, Ngô teng ng wô, Bô-kyʽi-læ.” <sup>15</sup> Keh-go si-nying ziu zo-kyʽi-læ, kông-kyʽi shih-wô læ-de. *Yiæ-su* pô gyi nying kao-dæ gyi ah-nyiang. <sup>16</sup> Cong-nying tu kyʽih-hoh, ziu tsæn-me Jing-ming, z-ka wô, “Ah-lah cong-nyiang yiu ih-go do sin-cü-nying cʽih-læ-de:” yi *wô*, “Jing-ming læ kʽen-kwu Gyi pah-sing.” <sup>17</sup> Yiæ-su keh-go ming-sing yiang-kʽæ ʽen Yiu-tʽa teng s-deh-lön-kyʽün kôh-cʽü di-fông.

<sup>11</sup> 第二日，<u>耶穌</u>走到一個城裏，叫勒<u>拿因</u>，有好幾個門徒，等一大潮人，大家來的走。<sup>12</sup> 快到城門口，有一個死人抬出來，其阿孃只生箇一個兒子，又是孤孀老𡢿。有一大潮城裏百姓被其阿孃大家來東。<sup>13</sup> 主看見其，發慈悲心，等其話：「好甮哭。」<sup>14</sup> 就走攏去，手按勒抬個架子<sup>\[1\]</sup>頂。抬個主顧就立落。<u>耶穌</u>是介話：「後生，我等爾話，爬起來。」<sup>15</sup> 箇個死人就坐起來，講起說話來了。<u>耶穌</u>把其人交代其阿孃。<sup>16</sup> 衆人都喫𢞕，就讚美神明，是介話：「阿拉中央有一個大先知人出來了。」又話：「神明來看顧其百姓。」<sup>17</sup> <u>耶穌</u>箇個名聲揚開咸<u>猶太</u>等四凸亂圈各處地方。

<sup>\[1\]*ʽÔh* *wô*, kwun-zæ. 或話，棺材。（原註）</sup>

<sup>18</sup> IAH-ʽEN-GO meng-du pô keh-sing z-ken long-tsong kao-su Iah-ʽen dao. <sup>19</sup> Iah-ʽen ziu dzong meng-du cong-nyiang eo liang-go nying, tsʽa gyi kyʽi kyin Yiæ-su, z-ka wô, “Tông-kæ læ go Cü-kwu z Ng feh, wa-z ah-lah tsæ siang-vông bih-nying ni?”

<sup>18</sup> <u>約翰</u>個門徒把箇星事幹攏總告訴<u>約翰</u>道。<sup>19</sup> <u>約翰</u>就從門徒中央謳兩個人，差其去見<u>耶穌</u>，是介話：「當該來個主顧是爾弗，還是阿拉再想望別人呢？」

<sup>20</sup> Keh *liang-go* nying tseo tao Yiæ-su u-dông, z-ka wô, “ʽAng-si-li-go Iah-ʽen tsʽa ah-lah læ; gyi z-ka wô, ‘Tông-kæ læ go Cü-kwu z Ng feh, wa-z ah-lah tsæ siang-vông bih-nying?’” <sup>21</sup> Kʽeo-kʽeo keh-go z-ʽeo Yiæ-su pô hyü-to nying do-siao bing-tsing, teng væn ao-tsao kyü go nying, tu i-hao, yi s-peh hyü-to hah-ngæn nying we kʽen-kyin; <sup>22</sup> ziu we-teh gyi-lah, wô, “Ng-lah kʽen-kyin-ko tʽing-meng-ko keh-sing z-ken, hao kyʽi pao hyiang Iah-ʽen dao; ziu-z, hah-ts we kʽen-kyin, kwa-kyiah we tseo lu, da-mô-fong we ken-zing, long-bang we tʽing-meng, si-nying weh-cün-læ, yiu foh-ing dao-li djün peh gyüong-nying tʽing. <sup>23</sup> Wa-yiu væn-pah feh in-tseng feh kyʽi-diao Ngô cü-kwu, yiu foh-kyʽi.”

<sup>20</sup> 箇兩個人走到<u>耶穌</u>烏蕩，是介話：「行洗禮個<u>約翰</u>差阿拉來，其是介話：『當該來個主顧是爾弗，還是阿拉再想望別人？』」<sup>21</sup> 扣扣箇個時候<u>耶穌</u>把許多人大小病症，等犯鏖糟鬼個人，都醫好，又賜撥許多瞎眼人會看見，<sup>22</sup> 就回答其拉，話：「爾拉看見過聽聞過箇星事幹，好去報向<u>約翰</u>道，就是，瞎子會看見，拐腳會走路，大麻瘋會乾淨，聾𦗭會聽聞，死人活轉來，有福音道理傳撥窮人聽。<sup>23</sup> 還有凡百弗嫌憎弗棄掉我主顧，有福氣。」

<sup>24</sup> Iah-ʽen tsʽa-læ-go nying cün-kyʽi, *Yiæ-su* ziu teng keh-do-dziao nying kông-kyʽi Iah-ʽen-go z-ken læ, *z-ka* *wô*,

<sup>24</sup> <u>約翰</u>差來個人轉去，<u>耶穌</u>就等箇大潮人講起<u>約翰</u>個事幹來，是介話：

“Ng-lah ʽæn-tsao tseo-cʽih tao kwʽông-iæ di-fông kyʽi kʽen soh-si? wa-z *kyʽi* *kʽen* ih-keng be fong cʽü-dong go lu-ken feh? <sup>25</sup> Ng-lah tseo-cʽih, tao-ti kyʽi kʽen soh-si? wa-z *kyʽi* kʽen ih-go cʽün nyün-siang i-zông go nying feh? Keh-sing cʽün wô-li i-zông kyʽüoh tsiu-nyüoh go cü-kwu, z læ wông-kong li-hyiang go. <sup>26</sup> Ka-ni, ng-lah tseo-cʽih, tao-ti kyʽi kʽen soh-si? wa-z *kyʽi* *kʽen* ih-go sin-cü-nying feh? Ngô wô hyiang ng dao, Z-go *sin-cü-nying*; ping-tsʽia wa ko-jü sin-cü-nying. <sup>27</sup> *Shü-li* sô sia-tih, ‘Ngô tang-fah Ngô-go tsʽa-s læ Ng-go min-zin, kyʽi be-bæn Ng zin-deo-go lu;” \[Ml. 3. 1.\] ziu-z ts-tin gyi. <sup>28</sup> Ngô wô hyiang ng dao, Z nyü-nying sô sang-go, m-yiu ih-go sin-cü-nying do-jü ʽAng-si-li-go Iah-ʽen: dæn-z læ Jing-koh-li ting siao-go cü-kwu wa pi gyi do.”

「爾拉閒早走出到曠野地方去看啥西？還是去看一根被風吹動個蘆竿弗？<sup>25</sup> 爾拉走出，到底去看啥西？還是去看一個穿軟相衣裳個人弗？箇星穿華麗衣裳喫酒肉個主顧，是來王宮裏向個。<sup>26</sup> 介呢，爾拉走出，到底去看啥西？還是去看一個先知人弗？我話向爾道，是個先知人，並且還過如先知人。<sup>27</sup> 書裏所寫的：『我打發我個差使來爾個面前，去備辦爾前頭個路。』就是指點其。\[Ml. 3. 1.\] <sup>28</sup> 我話向爾道，是女人所生個，嘸有一個先知人大如行洗禮個<u>約翰</u>。但是來神國裏頂小個主顧還比其大。」

<sup>29</sup> Cong pah-sing teng siu-zin-liang nying tʽing-meng-ts, kyi-jün ziu Iah-ʽen-go si-li, tu tsʽing-tsæn Jing-ming-go kong-yi. <sup>30</sup> Tsih-yiu keh-sing Fah-li-sæ nying teng kao lih-fah go sin-sang, kyi-jün feh ziu Iah-ʽen-go si-li, <sup>\[1\]</sup>pô Jing-ming iao kwæn-djôh gyi-lah go ts-i kyʽi-diao-de.

<sup>29</sup> 衆百姓等收錢糧人聽聞仔，既然受<u>約翰</u>個洗禮，都稱讚神明個公義。<sup>30</sup> 只有箇星<u>法利賽</u>人等教律法個先生，既然弗受<u>約翰</u>個洗禮，把神明要關着其拉個旨意棄掉了<sup>\[1\]</sup>。

<sup>\[1\]*ʽÔh* *wô*, pô Jing-ming-go ts-i kyʽi-diao-de, z-ka zi ʽæ zi. 或話，把神明個旨意棄掉了，是介自害自。（原註）</sup>

<sup>31</sup> Cü yi wô, “Yin-dzæ keh-dæ nying, Ngô pô soh-si hao pi gyi? tao-ti ziang soh-si ni? <sup>32</sup> Kʽo-pi-ziang siao-w̆æn zo læ z-min-zông, dô-kô eo-læ-eo-kyʽi, z-ka wô, ‘Ah-lah teng ng cʽü dih-ts, ng-lah m̆-teh tʽiao-vu; ah-lah teng ng di-kʽoh, ng-lah wa m̆-teh cʽih ngæn-li.’ <sup>33</sup> Ing-we ʽAng-si-li-go Iah-ʽen læ, yi feh kyʽüoh væn yi feh hah tsiu; ng-lah wô, ‘Gyi z jih-mo-go:’ <sup>34</sup> Nying-go Ng-ts læ, yi kyʽüoh yi hah; ng-lah wô, ‘Z tʽen-zih tʽen-tsiu-go nying, *yia* z siu-zin-liang teng ze-nying-go beng-yiu.’ <sup>35</sup> Dæn-z væn-pah tsʽong-ming-go nying tu we tsʽing-tsæn tsʽong-ming *Cü-kwu-go* kong-yi.”

<sup>31</sup> 主又話：「現在箇代人，我把啥西好比其？到底像啥西呢？<sup>32</sup> 可比像小娃坐來市面上，大家謳來謳去，是介話：『阿拉等爾吹笛子，爾拉嘸得跳舞，阿拉等爾啼哭，爾拉還嘸得出眼淚。』<sup>33</sup> 因爲行洗禮個<u>約翰</u>來，又弗喫飯又弗喝酒，爾拉話：『其是入魔個。』<sup>34</sup> 人個兒子來，又喫又喝，爾拉話：『是貪食貪酒個人，也是收錢糧等罪人個朋友。』<sup>35</sup> 但是凡百聰明個人都會稱讚聰明主顧個公義。」

<sup>36</sup> Yiu ih-go Fah-li-sæ nying tsʽing Yiæ-su teng gyi dô-kô kyʽüoh-væn. Gyi ziu tseo-tsing Fah-li-sæ nying-go oh-li, zo-zih. <sup>37</sup> Zing-li yiu ih-go nyü-nying, z-go w̆a-nying, teh-cü Yiæ-su læ Fah-li-sæ nying oh-li zo-zih, ziu do-leh ih-go hyiang-yiu tsi-tih-go nyüoh-go ʽeh-ts, <sup>38</sup> læ Yiæ-su ʽeo-pe, lih læ Gyi tsʽing-kyiah-yin, læ-tih kʽoh; ngæn-li shü ling-sih Gyi-go kyiah, pô zi-go deo-fah kʽa-kʽa sao; wa-yiu cü-pô hyüong-hyüong Gyi kyiah, pô hyiang-yiu djô *læ* *kyiah-li*. <sup>39</sup> Tsʽing Yiæ-su go Fah-li-sæ nying kʽen-kyin, sing-li zi læ-tih wô, “Keh-go Nying ziah z-go sin-cü-nying, pih-ding we hyiao-teh læ moh Gyi go cü-kwu z jü, z soh-go pʽe-ts nyü-nying; ing-we gyi z w̆a-nying.”

<sup>36</sup> 有一個<u>法利賽</u>人請<u>耶穌</u>等其大家喫飯。其就走進<u>法利賽</u>人個屋裏，坐席。<sup>37</sup> 城裏有一個女人，是個壞人，得知<u>耶穌</u>來<u>法利賽</u>人屋裏坐席，就馱勒一個香油𣥼的個玉個盒子，<sup>38</sup> 來<u>耶穌</u>後背，立來其親腳沿，來的哭，眼淚水淋溼其個腳，把自個頭髮揩揩燥，還有嘴巴嗅嗅其腳，把香油搽來腳裏。<sup>39</sup> 請<u>耶穌</u>個<u>法利賽</u>人看見，心裏自來的話：「箇個人若是個先知人，必定會曉得來摸其個主顧是誰，是啥個坯子女人，因爲其是壞人。」

<sup>40</sup> Yiæ-su kʽæ kʽeo, teng keh Fah-li-sæ nying wô, “Si-meng, Ngô yiu ih-kyü shih-wô iao teng ng kông.” Gyi wô, “Sin-sang, tsʽing kông.” <sup>41</sup> *Yiæ-su* *ziu* *wô*, “Yiu ih-go tsa-cü, liang-go nying kyʽin gyi tsa; ih-go kyʽin ng-jih liang, ih-go *kyʽin* ng *liang*. <sup>42</sup> Gyi-lah m-kao hao wæn, *tsa-cü* pô liang-go tu sô-diao. Ng tao wô, Keh liang-go li-hyiang ʽah-li ih-go we æ-kying tsa-cü to?” <sup>43</sup> Si-meng we-teh, wô, “Ngô tsʽæ z sô-diao to go cü-kwu.” Yiæ-su teng gyi wô, “Ng kʽen-leh feh tsʽo.” <sup>44</sup> Ziu nyin-tæn-cün dziao-leh nyü-nying, teng Si-meng wô, “Keh-go nyü-nying ng kʽen-kyin feh? Ngô tseo-tsing ng-go oh-li, ng yi m̆-teh shü peh Ngô gyiang-gyiang kyiah: gyi tao yiu ngæn-li shü ling-sih Ngô kyiah, pô zi-go deo-fah kʽa-kʽa sao. <sup>45</sup> Ng yi m-neh teng Ngô hyüong-cü: gyi dzong Ngô tseo-tsing-læ cü-pô hyüong Ngô kyiah feh-hyih. <sup>46</sup> Ng yi m-neh do yiu djô Ngô deo: gyi tao do hyiang-yiu djô Ngô kyiah. <sup>47</sup> Keh-lah Ngô wô hyiang ng dao, Gyi-go ze *se-tsih* to, yi-kying sô-diao-de; ing-we gyi *næn-kæn* æ-kying *Ngô* to: ziah-z sô-diao kyʽüih go cü-kwu, gyi æ-kying *Ngô* kyʽüih.”

<sup>40</sup> <u>耶穌</u>開口，等箇<u>法利賽</u>人話：「<u>西門</u>，我有一句說話要等爾講。」其話：「先生，請講。」<sup>41</sup> <u>耶穌</u>就話：「有一個債主，兩個人欠其債，一個欠五十兩，一個欠五兩。<sup>42</sup> 其拉嘸告好還，債主把兩個都赦掉。爾倒話，箇兩個裏向何裏一個會愛敬債主多？」<sup>43</sup> <u>西門</u>回答，話：「我猜是赦掉多個主顧。」<u>耶穌</u>等其話：「爾看勒弗錯。」<sup>44</sup> 就扭帶轉朝勒女人，等<u>西門</u>話：「箇個女人爾看見弗？我走進爾個屋裏，爾又嘸得水撥我滰滰腳。其倒有眼淚水淋溼我腳，把自個頭髮揩揩燥。<sup>45</sup> 爾又嘸得等我嗅嘴。其從我走進來嘴巴嗅我腳弗歇。<sup>46</sup> 爾又嘸得馱油搽我頭。其倒馱香油搽我腳。<sup>47</sup> 箇拉我話向爾道，其個罪雖即多，已經赦掉了，因爲其難間愛敬我多。若是赦掉缺個主顧，其愛敬我缺。」

<sup>48</sup> Gyi ziu teng nyü-nying wô, “Ng-go ze sô-diao-de.” <sup>49</sup> Dong-zih kyʽüoh-go cü-kwu sing-li z-ka wô, “Keh z soh-go Nying, lin ze tu we sô-diao?” <sup>50</sup> *Yiæ-su* teng nyü-nying wô, “Z ng siang-sing-go sing kyiu ng: hao en-en-w̆eng-w̆eng kyʽi-de.”

<sup>48</sup> 其就等女人話：「爾個罪赦掉了。」<sup>49</sup> 同席喫個主顧心裏是介話：「箇是啥個人，連罪都會赦掉？」<sup>50</sup> <u>耶穌</u>等女人話：「是爾相信個心救爾。好安安穩穩去了。」

---

### Lk. VIII.

KEH-GO yi-ʽeo, Yiæ-su tseo-ko kôh zing-li kôh hyiang-tsʽeng, læ-tih kông læ-tih djün Jing-koh-go foh-ing dao-li: jih-nyi s-du dô-kô læ-kæn, <sup>2</sup> wa-yiu kyi-go nyü-nying, z deo-tsao-ts væn-leh ôh-kyü go sang-bing-go yi-kying i-hao-de, yiu Mô-li-üô kyiao-leh <sup>\[1\]</sup>Meh-da-lah-go *Mô-li-üô*, (dzong gyi sing-zông yiu tsʽih-go kyü tseo-cʽih-de,) <sup>3</sup> wa-yiu Kwʽu-sah-go lao-nyüing Iah-üô-nô, (*keh* *Kwʽu-sah* z Hyi-lih kô li-hyiang go tsong-kwun,) wa-yiu Su-sah-nô, teng hyü-to bih-go nyü-nying; gyi-lah yüong zi-go kô-kyi kong-ing Yiæ-su.

箇個以後，<u>耶穌</u>走過各城裏各鄉村，來的講來的傳神國個福音道理。十二使徒大家來間，<sup>2</sup> 還有幾個女人，是頭遭子犯了惡鬼個生病個已經醫好了，有<u>馬利亞</u>叫勒<u>抹大拉</u>個<sup>\[1\]</sup><u>馬利亞</u>，（從其身上有七個鬼走出了，）<sup>3</sup> 還有<u>苦撒</u>個老𡢿<u>約亞拿</u>，（箇<u>苦撒</u>是<u>希律</u>家裏向個總管，）還有<u>蘇撒拿</u>，等許多別個女人，其拉用自個家計供應<u>耶穌</u>。

<sup>\[1\] 原書此處錯印爲 Mah-da-lah，後文均爲 Meh-da-lah</sup>

<sup>4</sup> Yiu ih-do-dziao nying tseo-long-læ, wa-yiu nying dzong kôh zing-li jü-long tao Yiæ-su u-dông; *Yiæ-su* ziu yüong pi-fông shih-wô z-ka wô:

<sup>4</sup> 有一大潮人走攏來，還有人從各城裏聚攏到<u>耶穌</u>烏蕩，<u>耶穌</u>就用比方說話是介話：

<sup>5</sup> “Yiu ih-go tsah iang-ts cü-kwu tseo-cʽih tsah iang-ts kyʽi. Gyi tsah-kʽæ-kyʽi, yiu-sing tih-lôh lu pin-yin; ziu peh nying-kô nao-diao, wa-yiu tʽin-li-go tiao *læ* kyʽüoh-diao. <sup>6</sup> Yiu-sing tih-lôh *yiu* zah-deo *u-dông*; ih pao-cʽih ziu kwʽu-lôh, ing-we m-neh sih-kyʽi. <sup>7</sup> Yiu-sing tih-lôh tsʽ-bang vong-li; tsʽ teng gyi dô-kô pao-cʽih-læ, tsô-sah gyi. <sup>8</sup> Yiu-sing tih-lôh hao nyi-nyüoh-li; ziu pao-cʽih-læ, kyih ts kô ih-pah be.” Keh-sing shih-wô kông-hao, *yi* eo ih-sing wô, “Yiu ng-to we tʽing go cü-kwu, kæ tʽing.”

<sup>5</sup> 「有一個扎秧子主顧走出扎秧子去。其扎開去，有星跌落路邊沿，就撥人家踔掉，還有天裏個鳥來喫掉。<sup>6</sup> 有星跌落有石頭烏蕩，一爆出就枯落，因爲嘸得溼氣。<sup>7</sup> 有星跌落刺棚縫裏，刺等其大家爆出來，遮煞其。<sup>8</sup> 有星跌落好泥浴裏，就爆出來，結籽加一百倍。」箇星說話講好，又謳一聲話：「有耳朵會聽個主顧，該聽。」

<sup>9</sup> Meng-du meng Gyi, z-ka wô, “Keh-go pi-fông tao-ti dza-go i-s?” <sup>10</sup> Yiæ-su wô, “Jing-koh-go pi-mih z-ken, z peh ng-lah hao hyiao-teh-go: ziah-z bih-nying ni, *tsih* *hao* yüong pi-fông shih-wô; s-teh gyi-lah kʽen-kʽen kʽen-feh-cʽih, tʽing-tʽing tʽing-feh-tsing. <sup>11</sup> Keh-go pi-fông z ka-go: Iang-ts, ziu-z Jing-ming-go dao-li. <sup>12</sup> Keh-sing *tih-lôh* lu pin-yin go, ziu-z tʽing-meng *dao-li* cü-kwu, mo-kwe ziu læ, dzong gyi sing-li pô keh-go dao-li deh-leh-kyʽi, sæn-leh gyi siang-sing teh-djôh kyiu. <sup>13</sup> *Tih-lôh* *yiu* zah-deo *u-dông* go, z tʽing-meng-ts, ziu hwun-hwun-hyi-hyi tsih-ziu keh-go dao-li cü-kwu; gyi-lah z m-keng-deo, dzæn-z siang-sing, s-s-go z-ʽeo ih læ ziu tao-tʽe-cʽih. <sup>14</sup> Tih-lôh tsʽ-bang vong-li go, z tʽing-meng-ts, ziu kyʽi, be kying-si-go zeo-meng, dzæ-veh, kwʽa-weh, tsô-djü-de, ziu m-dao-dzing. <sup>15</sup> *Tih-lôh* hao nyi-nyüoh-li go, z yiu hao-hao sing tʽing-meng keh-go dao-li cü-kwu; ziu lao-kʽao pô-siu, ping-tsʽia næ-næ-sing-sing kyih ts.

<sup>9</sup> 門徒問其，是介話：「箇個比方到底咋個意思？」<sup>10</sup> <u>耶穌</u>話：「神國個祕密事幹，是撥爾拉好曉得個。若是別人呢，只好用比方說話，使得其拉看看看弗出，聽聽聽弗進。<sup>11</sup> 箇個比方是介個。秧子，就是神明個道理。<sup>12</sup> 箇星跌落路邊沿個，就是聽聞道理主顧，魔鬼就來，從其心裏把箇個道理奪了去，省勒其相信得着救。<sup>13</sup> 跌落有石頭烏蕩個，是聽聞仔，就歡歡喜喜接受箇個道理主顧，其拉是嘸根頭，暫時相信，試試個時候一來就倒退出。<sup>14</sup> 跌落刺棚縫裏個，是聽聞仔，就去，被今世個愁悶，財物，快活，遮住了，就嘸陶成。<sup>15</sup> 跌落好泥浴裏個，是有好好心聽聞箇個道理主顧，就牢靠把守，並且耐耐心心結籽。

<sup>16</sup> “M-yiu nying teng-tsæn tin-ts, we do-leh tong-si tsao-tong, ʽôh-tsia fông-leh min-zông-ʽô; tsong z fông-leh teng-dæ-zông go, peh tseo-tsing-læ cü-kwu hao kʽen-kyin keh-go liang-kwông. <sup>17</sup> S-ʽô z-ken, m-yiu ih-yiang feh we hyin-cʽih-læ; ing-mun z-ken, m-yiu ih-yiang feh we lu-cʽih-læ, peh nying-kô hyiao-teh. <sup>18</sup> Ka-ni, ng-lah yüong kying-jing dza-go tʽing-fah: ing-we yiu-go cü-kwu, wa iao kô-tsʽeo peh gyi; m̆-teh-go cü-kwu, <sup>\[1\]</sup>ziu-z gyi sön yiu-go, yia iao teng gyi deh-leh-kyʽi.”

<sup>16</sup> 「嘸有人燈盞點仔，會馱勒東西罩東，或者放勒眠牀下，總是放勒燈檯上個，撥走進來主顧好看見箇個亮光。<sup>17</sup> 私下事幹，嘸有一樣弗會顯出來；隱瞞事幹，嘸有一樣弗會露出來，撥人家曉得。<sup>18</sup> 介呢，爾拉用謹慎咋個聽法。因爲有個主顧，還要加湊撥其，嘸得個主顧，就是其算<sup>\[1\]</sup>有個，也要等其奪了去。」

<sup>\[1\] *ʽÔh* *wô*, nying-kô sön gyi. 或話，人家算其。（原註）</sup>

<sup>19</sup> Yiæ-su-go ah-nyiang teng hyüong-di tseo tao Gyi u-dông læ; ing-we yiu ih-dziao nying læ-tong, gying-sing-feh-long. <sup>20</sup> Yiu-teh-go tʽong-cü Gyi, z-ka wô, “Ng-go ah-nyiang teng hyüong-di nga-deo lih-kæn, iao we-djôh Ng.” <sup>21</sup> Yiæ-su we-teh: lah, wô, “Ngô ah-nyiang teng Ngô hyüong-di, ziu-z keh-sing læ-tong tʽing-meng Jing-ming-go dao-li, i-leh gyi tso-go cü-kwu.”

<sup>19</sup> <u>耶穌</u>個阿孃等兄弟走到其烏蕩來，因爲有一潮人來東，近身弗攏。<sup>20</sup> 有得個通知其，是介話：「爾個阿孃等兄弟外頭立間，要會着爾。」<sup>21</sup> <u>耶穌</u>回答拉，話：「我阿孃等我兄弟，就是箇星來東聽聞神明個道理，依勒其做個主顧。」

<sup>22</sup> YIU ih-nyih Yiæ-su teng meng-du lôh jün; teng gyi-lah wô, “Ah-lah hao du-ko wu keh-ngen kyʽi:” ziu kʽæ jün de. <sup>23</sup> S jün z-ʽeo, Yiæ-su kwʽeng-joh-de. Yiu kwa-fong bih-lôh wu *min-teng*; *lông* *pʽah-tsing* mun jün go, sih-shü tsing li-ʽæ. <sup>24</sup> *Meng-du* tseo-long-kyʽi, eo Gyi diao-kao, wô, “Sin-sang, Sin-sang, ah-lah iao tao-meh-de!” Gyi ziu bô-kyʽi-læ, tsah-vah fong teng lông: tu zing-lôh, ziu tʽa-bing-de. <sup>25</sup> *Yiæ-su* teng gyi-lah wô, “Ng-lah siang-sing-go sing læ ʽah-li?” Gyi-lah yi pʽô yi hyi-gyi, dô-kô kông-læ-kông-kyʽi, z-ka wô, “Keh-go Nying tao-ti dza-go? Gyi feng-fu fong teng shü, tu we i-jing Gyi!”

<sup>22</sup> 有一日<u>耶穌</u>等門徒落船，等其拉話：「阿拉好渡過湖箇岸去。」就開船了。<sup>23</sup> 駛船時候，<u>耶穌</u>睏熟了。有怪風別落湖面頂，浪拍進滿船個，式勢真厲害。<sup>24</sup> 門徒走攏去，謳其調覺，話：「先生，先生，阿拉要倒沒了！」其就爬起來，責罰風等浪。都靜落，就太平了。<sup>25</sup> <u>耶穌</u>等其拉話：「爾拉相信個心來何裏？」其拉又怕又稀奇，大家講來講去，是介話：「箇個人到底咋個？其吩咐風等水，都會依順其！」

<sup>26</sup> Keh-tsao jün s tao Kyüô-da-lah di-fông, ziu-z Kyüô-li-li te-min. <sup>27</sup> Yiæ-su zông ngen, pʽong-djôh ih-go nying, z zing-li cʽih-sing, gyi be kyü vu-leh dziang-kyiu-de, i-zông feh cʽün, oh-lô feh deng, tæn *deng* læ veng-kʽo-li. <sup>28</sup> Ih kʽen-kyin Yiæ-su, ziu wæ ih-sing si, boh-tao Gyi-go min-zin, hyiang-hyiang wô, “Ting kao Jing-ming-go Ng-ts Yiæ-su, ngô teng Ng yiu soh-go siang-ken? gyiu Ng m-nao mo-næn ngô.” <sup>29</sup> (Ing-we *Yiæ-su* yi-kying eo keh ao-tsao kyü dzong gyi nying ka tseo-cʽih-læ.) *Keh-go* *kyü* ngang-long gyi dziang-kyiu-de; *se-tsih* lin-diao liao-kʽao so-ts kwæn-kæn, keh-sing ying-gyü tu peh gyi long-dön, kyü pih gyi tao kwʽông-iæ di-fông. <sup>30</sup> Yiæ-su meng gyi, wô, “Ng soh-go ming-z?” Gyi wô, “*Ngô* *kyiao-leh* ‘Ying’:” ing-we yiu hyü-to kyü tseo-tsing keh-go nying li-hyiang.

<sup>26</sup> 箇遭船駛到<u>加大拉</u>地方，就是<u>加利利</u>對面。<sup>27</sup> <u>耶穌</u>上岸，碰着一個人，是城裏出身，其被鬼附勒長久了，衣裳弗穿，屋落弗庉，單庉來墳窠裏。<sup>28</sup> 一看見<u>耶穌</u>，就懷一聲嘶，伏倒其個面前，響響話：「頂高神明個兒子<u>耶穌</u>，我等爾有啥個相干？求爾嘸得好磨難我。」<sup>29</sup> （因爲<u>耶穌</u>已經謳箇鏖糟鬼從其人介走出來。）箇個鬼硬弄其長久了，雖即鏈條鐐銬鎖仔關間，箇星刑具都撥其弄斷，鬼逼其到曠野地方。<sup>30</sup> <u>耶穌</u>問其，話：「爾啥個名字？」其話：「我叫勒『營』。」因爲有許多鬼走進箇個人裏向。

<sup>31</sup> *Kyü* ziu gyiu Yiæ-su, m-nao eo gyi-lah tseo tao m-ti-kʽang-li kyʽi. <sup>32</sup> Keh-deo yiu ih-do-dziao nyi-cü sæn-li læ-kæn kyʽüoh zih: *kyü* gyiu Yiæ-su peh gyi-lah tseo-tsing nyi-cü de-li kyʽi. *Yiæ-su* ing-hyü-de. <sup>33</sup> Kyü ziu dzong nying tseo-cʽih-læ, tseo-tsing nyi-cü li-hyiang: keh-dziao nyi-cü ziu tsʽön-lôh sæn-ngæn, deo-lôh wu-li, tu ih-sah-de.

<sup>31</sup> 鬼就求<u>耶穌</u>，嘸得好謳其拉走到嘸底坑裏去。<sup>32</sup> 箇頭有一大潮泥豬山裏來間喫食。鬼求<u>耶穌</u>撥其拉走進泥豬隊裏去。<u>耶穌</u>應許了。<sup>33</sup> 鬼就從人走出來，走進泥豬裏向。箇潮泥豬就竄落山岩，頭落湖裏，都溢煞了。

<sup>34</sup> Kʽen nyi-cü go nying ih kʽen-kyin keh-go z-ken, peng-kyʽi, tʽong-cü zing-li teng hyiang-ʽô nying. <sup>35</sup> Gyi-lah ziu tseo-cʽih-læ, iao kʽen keh-kyʽi z-ken: tseo tao Yiæ-su u-dông, *ko-jün* pʽong-djôh keh-go nying, ziu-z kyü dzong gyi sing-zông tseo-cʽih-læ go cü-kwu, i-zông cʽün-tih-de, nying tsʽing-tʽong-de, zo-leh Yiæ-su kyiah-ʽô: gyi-lah ziu pʽô-kyʽi-læ-de. <sup>36</sup> Keh-pæn *zin-deo* kʽen-kyin-go cü-kwu pô jih-mo-go nying dza i-hao-go, tʽong-cü gyi-lah. <sup>37</sup> Kyüô-da-lah s-deh-lön-kyʽün cong-nying long-tsong gyiu Yiæ-su li-kʽæ gyi-lah kyʽi; ing-we do-nyiang hah-sah yün-kwu. Yiæ-su ziu lôh jün cün-kyʽi-de.

<sup>34</sup> 看泥豬個人一看見箇個事幹，奔去，通知城裏等鄉下人。<sup>35</sup> 其拉就走出來，要看箇起事幹。走到<u>耶穌</u>烏蕩，果然碰着箇個人，就是鬼從其身上走出來個主顧，衣裳穿的了，人清通了，坐勒<u>耶穌</u>腳下。其拉就怕起來了。<sup>36</sup> 箇班前頭看見個主顧把入魔個人咋醫好個，通知其拉。<sup>37</sup> <u>加大拉</u>四凸亂圈衆人攏總求<u>耶穌</u>離開其拉去，因爲大樣嚇煞緣故。<u>耶穌</u>就落船轉去了。

<sup>38</sup> Dzong gyi sing-zông yiu kyü tseo-cʽih-læ keh-go nying gyiu-kʽeng Yiæ-su peh gyi dô-kô tso-de. Yiæ-su eo gyi kyʽi, z-ka wô, <sup>39</sup> “Ng hao kyü oh-li kyʽi, Jing-ming teng ng tso dza do-go z-ken kyʽi tʽong-cü *nying-kô*.” Gyi ziu kyʽi-de; ʽen-zing-li djün-kʽæ Yiæ-su teng gyi tso dza do-go z-ken.

<sup>38</sup> 從其身上有鬼走出來箇個人求懇<u>耶穌</u>撥其大家做隊。<u>耶穌</u>謳其去，是介話，<sup>39</sup> 「爾好歸屋裏去，神明等爾做咋大個事幹去通知人家。」其就去了，咸城裏傳開<u>耶穌</u>等其做咋大個事幹。

<sup>40</sup> YIÆ-SU cün-læ z-ʽeo, cong-nying nying-tsih Gyi: ing-we tu z-ʽeo Gyi kæn.

<sup>40</sup> <u>耶穌</u>轉來時候，衆人迎接其。因爲都侍候其間。

<sup>41</sup> Yiu ih-go nying kyiao-leh Yiæ-lu, z kwun jü-we-dông go, tseo-læ boh-tao Yiæ-su-go kyiah-ʽô, gyiu Gyi tao gyi oh-li kyʽi: 42ing-we gyi yiu ih-go doh-yiang nön, jih-nyi shü ka kwông-kying, kwʽa iao si-de. Yiæ-su kyʽi-go z-ʽeo, keh-do-dziao nying üong-leh-kyʽi.

<sup>41</sup> 有一個人叫勒<u>睚魯</u>，是管聚會堂個，走來伏倒<u>耶穌</u>個腳下，求其到其屋裏去。<sup>42</sup> 因爲其有一個獨養囡，十二歲介光景，快要死了。<u>耶穌</u>去個時候，箇大潮人擁勒去。

<sup>43</sup> Yiu ih-go nyü-nying, hyüih-leo bing sang-leh jih-nyi nyin de, we-leh tsʽing i-sang kô-kyi long-tsong fi-wun, m-neh ih-go we teng gyi i-hao; <sup>44</sup> gyi læ *Yiæ-su* ʽeo-pe tseo-long-læ, moh-moh Gyi i-zông ken-den: gyi-go hyüih-leo bing lih-kʽeh ziu ts-djü. <sup>45</sup> Yiæ-su wô, “Z jü moh Ngô?” Cong-nying tu feh tsiao-jing: Pe-teh teng dong-de nying z-ka wô, “Sin-sang, keh-do-dziao nying a-a-tsi-tsi tu bang-djôh Ng; dza-we wô, ‘Z jü moh Ngô?’” <sup>46</sup> Yiæ-su wô, “Z yiu nying moh Ngô: ing-we Ngô hyiao-teh dzong sing-zông yiu neng-ken cʽih-læ.” <sup>47</sup> Nyü-nying hyiao-teh mun-feh-djü, ziu gwah-gwah-teo tseo-læ, boh-tao Gyi *kyiah-ʽô*, læ cong pah-sing min-zin pô moh-moh Gyi go yün-kwu, teng *gyi-zi* lih-kʽeh ziu hao z-ken, tu wô hyiang Yiæ-su dao. <sup>48</sup> Yiæ-su teng gyi wô, “Nön, ng hao fông-sing; z ng siang-sing-go sing kyiu ng: hao en-en-w̆eng-w̆eng kyʽi-de.”

<sup>43</sup> 有一個女人，血漏病生勒十二年了，爲了請醫生家計攏總費完，嘸得一個會等其醫好，<sup>44</sup> 其來<u>耶穌</u>後背走攏來，摸摸其衣裳衦頭。其個血漏病立刻就止住。<sup>45</sup> <u>耶穌</u>話：「是誰摸我？」衆人都弗招認。<u>彼得</u>等同隊人是介話：「先生，箇大潮人挨挨擠擠都碰着爾，咋會話，『是誰摸我？』」<sup>46</sup> <u>耶穌</u>話：「是有人摸我。因爲我曉得從身上有能幹出來。」<sup>47</sup> 女人曉得瞞弗住，就刮刮抖走來，伏倒其腳下，來衆百姓面前把摸摸其個緣故，等其自立刻就好事幹，都話向<u>耶穌</u>道。<sup>48</sup> <u>耶穌</u>等其話：「囡，爾好放心，是爾相信個心救爾。好安安穩穩去了。」

<sup>49</sup> Wa læ-tong kông-go z-ʽeo, yiu ih-go nying dzong kwun jü-we-dông cü-kwu *oh-li* tseo-læ, teng gyi wô, “Ng-go nön si-de; hao-vong eo Sin-sang dziah-lih.” <sup>50</sup> Yiæ-su tʽing-meng, ziu we-teh gyi, wô, “Hao-vong pʽô; ng tsih iao siang-sing, *Ngô* we kyiu gyi weh.”

<sup>49</sup> 還來東講個時候，有一個人從管聚會堂主顧屋裏走來，等其話：「爾個囡死了，好甮謳先生着力。」<sup>50</sup> <u>耶穌</u>聽聞，就回答其，話：「好甮怕，爾只要相信，我會救其活。」

<sup>51</sup> *Yiæ-su* tseo-tsing oh-lô, djü-leh Pe-teh, Yüô-kôh, Iah-ʽen, teng nyiang-ts-go tia-nyiang yi-nga, feh hyü bih-nying tseo-tsing-kyʽi. <sup>52</sup> Cong-nying ngæn-li beh-cʽih læ-tih kʽoh gyi. Yiæ-su z-ka wô, “Hao-vong ngæn-li cʽih; gyi m-neh si-de, z kwʽeng-joh-tih.” <sup>53</sup> Gyi-lah hyiao-teh z si-de, ziu lang-siao Gyi. <sup>54</sup> Yiæ-su ken gyi-lah long-tsong tseo-cʽih, ziu nyiah-leh nyiang-ts-go siu, eo ih-sing, wô, “Nyiang-ts, bô-kyʽi-læ.” <sup>55</sup> Gyi-go weh-ling ziu wæn-cün-læ, lih-kʽeh bô-kyʽi-de: *Yiæ-su* eo *gyi-lah* i-tin peh gyi kyʽüoh-kyʽüoh. <sup>56</sup> Gyi-go do-nying kyʽih-ih-kying: Yiæ-su feng-fu gyi-lah m-nao pô keh-kyʽi z-ken wô hyiang nying-kô dao.

<sup>51</sup> <u>耶穌</u>走進屋落，除了<u>彼得</u>、<u>雅各</u>、<u>約翰</u>，等孃子個爹孃以外，弗許別人走進去。<sup>52</sup> 衆人眼淚鼻出來的哭其。<u>耶穌</u>是介話：「好甮眼淚出，其嘸得死了，是睏熟的。」<sup>53</sup> 其拉曉得是死了，就冷笑其。<sup>54</sup> <u>耶穌</u>趕其拉攏總走出，就捏勒孃子個手，謳一聲，話：「孃子，爬起來。」<sup>55</sup> 其個活靈就還轉來，立刻爬起了。<u>耶穌</u>謳其拉依點撥其喫喫。<sup>56</sup> 其個大人喫一驚。<u>耶穌</u>吩咐其拉嘸得好把箇起事幹話向人家道。

---

### Lk. IX.

*YIÆ-SU* eo-long Gyi jih-nyi-go meng-du, s-peh gyi-lah neng-ken gyün-ping hao cü-voh long-tsong kyü, wa-yiu hao i bing; <sup>2</sup> tsʽa gyi-lah kyʽi djün Jing-koh-go *dao-li*, kyʽi i yiu-bing-go cü-kwu. <sup>3</sup> Yi teng gyi-lah wô, “Z lu-zông yüong-go tong-si, ʽôh-tsia bông, ʽôh-tsia pao-voh, ʽôh-tsia kyʽüoh-zih, ʽôh-tsia nying-ts, tu m-nao ta; yia m-nao kôh-nying be liang-gyin i-zông. <sup>4</sup> Ng-lah tseo-tsing jü-lah oh-li kyʽi, *deng*, læ keh-deo deng-lôh; *kyʽi*, yia iao dzong keh-deo ka kyʽi. <sup>5</sup> Ziah yiu nying feh kʽeng tsih-ziu ng-lah, hao tseo-cʽih keh zing-li, lin ng-lah kyiah-li-go hwe-dzing hwah-diao-ts, hao peh gyi-lah tso te-tsing.” <sup>6</sup> *Meng-du* tseo-cʽih-kyʽi, tseo-ko keh-sing hyiang-tsʽeng, kôh-tao-cʽü læ-kæn djün foh-ing dao-li, læ-kæn i bing.

<u>耶穌</u>謳攏其十二個門徒，賜撥其拉能幹權柄好制服攏總鬼，還有好醫病，<sup>2</sup> 差其拉去傳神國個道理，去醫有病個主顧。<sup>3</sup> 又等其拉話：「是路上用個東西，或者棒，或者包袱，或者喫食，或者銀子，都嘸得好帶，也嘸得好各人備兩件衣裳。<sup>4</sup> 爾拉走進誰拉屋裏去，庉，來箇頭庉落；去，也要從箇頭介去。<sup>5</sup> 若有人弗肯接受爾拉，好走出箇城裏，連爾拉腳裏個灰塵甩掉仔，好撥其拉做對證。」<sup>6</sup> 門徒走出去，走過箇星鄉村，各到處來間傳福音道理，來間醫病。

<sup>7</sup> <sup>\[1\]</sup>Væn-wông Hyi-lih tʽing-meng Yiæ-su ih-tsʽih sô tso-go z-ken: ziu nyi-ʽôh-peh-kyüih, ing-we yiu-teh wô, “Iah-ʽen dzong si-nying cong-nyiang weh-cün-læ-de;” <sup>8</sup> yiu-teh *wô*, “Z Yi-li-üô cʽih-yin;” wa-yiu nying *wô*, “Z ih-go kwu-z-tsin sin-cü-nying weh-cün-læ-de.” <sup>9</sup> Hyi-lih z-ka wô, “Iah-ʽen-go deo ngô yi-kying tsæn-diao-de: næn-kæn tʽing-meng keh-cü-ka z-ken, keh tao-ti z soh-go nying?” Ziu iao-siang kʽen-kyin Gyi.

<sup>7</sup> 藩王<u>希律</u>聽聞<u>耶穌</u>一切所做個事幹<sup>\[1\]</sup>。就疑惑不決，因爲有得話，「<u>約翰</u>從死人中央活轉來了。」<sup>8</sup> 有得話，「是<u>以利亞</u>出現。」還有人話，「是一個古時節先知人活轉來了。」<sup>9</sup> <u>希律</u>是介話，「<u>約翰</u>個頭我已經斬掉了。難間聽聞箇株介事幹，箇到底是啥個人？」就要想看見其。

<sup>\[1\] Y. ʽE. 32. 耶（穌）後（頭）32（年）。（原註）</sup>

<sup>10</sup> S-du tseo-cün-læ, pô yiang-yiang sô tso-go z-ken wô hyiang Yiæ-su dao. *Yiæ-su* ta gyi-lah s-ʽô to-ko tao Pah-sæ-da zing-li *siang-gying* ih-tʽah kwʽông-iæ di-fông. <sup>11</sup> Yiu ih-do-dziao nying teh-cü, ziu keng-leh Gyi kyʽi: *Yiæ-su* tsih-ziu gyi-lah, kông Jing-koh-go dao-li peh gyi tʽing, z *yiu* *bing* iao i go cü-kwu, tu teng gyi-lah i-hao.

<sup>10</sup> 使徒走轉來，把樣樣所做個事幹話向<u>耶穌</u>道。<u>耶穌</u>帶其拉私下躲過到<u>伯賽大</u>城裏相近一埭曠野地方。<sup>11</sup> 有一大潮人得知，就跟勒其去。<u>耶穌</u>接受其拉，講神國個道理撥其聽，是有病要醫個主顧，都等其拉醫好。

<sup>12</sup> Nyih-deo tang-tsʽia z-ʽeo, jih-nyi-go meng-du tseo-long-læ, teng Gyi wô, “Hao sæn-kʽæ keh-dziao nying, peh gyi-lah tao dön-kyʽün tsʽeng-zông teng hyiang-ʽô kyʽi deo-soh, zing kyʽüoh-zih kyʽi; ing-we ah-lah dông-deo læ-tong z ih-tʽah kwʽông-iæ di-fông.” <sup>13</sup> *Yiæ-su* wô, “Ng-lah hao peh gyi kyʽüoh.” Meng-du wô, “Ziah feh kyʽi ma kyʽüoh-zih peh long-tsong keh-pæn nying, ah-lah zi tsih yiu ng-go mun-deo liang-kwang ng læ-tong.” <sup>14</sup> Ing-we nen iah-læ yiu ng-tsʽin. *Yiæ-su* teng meng-du wô, “Peh gyi-lah, ng-jih ih-de, de-tang-de zo-tæn-lôh.” <sup>15</sup> *Meng-du* ziu z-ka kyʽi tso, peh cong-nying zo-tæn-lôh. <sup>16</sup> *Yiæ-su* do-leh keh ng-go mun-deo liang-kwang ng, deo dæ-kyʽi hyiang tʽin, coh-foh mun-deo teng ng, ziu pʽah-tæn-kʽæ, kao-fu meng-du hao pa læ keh-dziao nying min-zin. <sup>17</sup> Long-tsong tu kyʽüoh-ko, yi kyʽüoh-pao-de: kyʽüoh-dzing-go ling-se siu-jih-long, yiu jih-nyi læn.

<sup>12</sup> 日頭打笡時候，十二個門徒走攏來，等其話，「好散開箇潮人，撥其拉到團圈村上等鄉下去投宿，尋喫食去，因爲阿拉蕩頭來東是一埭曠野地方。」<sup>13</sup> <u>耶穌</u>話，「爾拉好撥其喫。」門徒話，「若弗去買喫食撥攏總箇班人，阿拉自只有五個饅頭兩梗魚來東。」<sup>14</sup> 因爲男約來有五千。<u>耶穌</u>等門徒話，「撥其拉，五十一隊，隊打隊坐帶落。」<sup>15</sup> 門徒就是介去做，撥衆人坐帶落。<sup>16</sup> <u>耶穌</u>馱勒箇五個饅頭兩梗魚，頭抬起向天，祝福饅頭等魚，就𤖼帶開，交付門徒好擺來箇潮人面前。<sup>17</sup> 攏總都喫過，又喫飽了。喫剩個零碎收拾攏，有十二籃。

<sup>18</sup> *YIU* ih-tsao Yiæ-su s-ʽô læ-kæn tao-kao, meng-du yia dô-kô læ-kæn; *Yiæ-su* meng gyi-lah, wô, “Cong-nying wô Ngô z jü?” <sup>19</sup> Gyi-lah we-teh, z-ka wô, “*Yiu-teh* *wô* z ʽAng-si-li-go Iah-ʽen; yiu-teh *wô* z Yi-li-üô; wa-yiu *wô* z kwu-z-tsin ih-go sin-cü-nying weh-cün-læ-de.” <sup>20</sup> *Yiæ-su* teng gyi-lah wô, “Ng-lah wô Ngô z jü?” Pe-teh we-teh, z-ka wô, “*Ng* *z* Jing-ming-go Kyi-toh.” <sup>21</sup> Gyi ziu ting-côh gyi-lah, eo keh-go shih-wô m-nao wô hyiang nying-kô dao. <sup>22</sup> *Yi* wô, “Nying-go Ng-ts pih iao ziu hyü-to kwʽu-næn, peh tsiang-lao tsi-s-deo teng doh-shü-nying kyʽi-diao, ping-tsʽia peh gyi-lah long-sah, tao di-sæn nyih yi weh-cün-læ.”

<sup>18</sup> 有一遭<u>耶穌</u>私下來間禱告，門徒也大家來間，<u>耶穌</u>問其拉，話，「衆人話我是誰？」<sup>19</sup> 其拉回答，是介話，「有得話是行洗禮個<u>約翰</u>，有得話是<u>以利亞</u>，還有話是古時節一個先知人活轉來了。」<sup>20</sup> <u>耶穌</u>等其拉話，「爾拉話我是誰？」<u>彼得</u>回答，是介話，「爾是神明個<u>基督</u>。」<sup>21</sup> 其就叮囑其拉，謳箇個說話嘸得好話向人家道。<sup>22</sup> 又話，「人個兒子必要受許多苦難，撥長老祭司頭等讀書人棄掉，並且撥其拉弄煞，到第三日又活轉來。」

<sup>23</sup> Tsæ teng gyi-lah long-tsong wô, “Ziah yiu nying iao keng-djôh Ngô, ing-tông feh ʽeo zi, nyih-nyih pe-leh zi jih-z-kô, læ keng Ngô. <sup>24</sup> Væn-pah iao pao-djün zi sing-ming cü-kwu, *fæn-cün* we sông-diao gyi; we-leh Ngô *kʽeng* sông-diao sing-ming cü-kwu, *fæn-cün* we pao-djün gyi. <sup>25</sup> Ziah yiu nying teh-djôh pin-tʽin-ʽô-go *dzæ-veh*, fæn-cün zi ʽæ zi, zi sông-diao, ka yiu soh-go ih-cʽü ni? <sup>26</sup> Væn-pah wông-kʽong Ngô teng Ngô-go dao-li cü-kwu, Nying-go Ng-ts yiu Zi-go yüong-wô teng Ah-tia-go teng sing-jün tʽin-s-go *yüong-wô* ka læ z-ʽeo, *yia* pih-ding iao wông-kʽong keh-go nying. <sup>27</sup> Ngô jih-we wô hyiang ng-lah dao, Dông-deo lih-tong-go yiu nying, feh-zing si-go zin-deo, we kʽen-kyin Jing-ming-go koh.”

<sup>23</sup> 再等其拉攏總話，「若有人要跟着我，應當弗候自，日日背勒自十字架，來跟我。<sup>24</sup> 凡百要保全自性命主顧，反轉會喪掉其；爲了我肯喪掉性命主顧，反轉會保全其。<sup>25</sup> 若有人得着遍天下個財物，反轉自害自，自喪掉，介有啥個益處呢？<sup>26</sup> 凡百惶恐我等我個道理主顧，人個兒子有自個榮華等阿爹個等聖善天使個榮華介來時候，也必定要惶恐箇個人。<sup>27</sup> 我實惠話向爾拉道，蕩頭立東個有人，弗曾死個前頭，會看見神明個國。」

<sup>28</sup> KEH-SING shih-wô ʽeo-deo pah nyih ka kwông-kying, Yiæ-su ta-leh Pe-teh, Iah-ʽen, Yüô-kôh, tseo-zông sæn-li kyʽi tao-kao. <sup>29</sup> Yiæ-su tao-kao z-ʽeo, min-kʽong kôh-yiang siang-mao de, i-zông bah-bah-go, fah-cʽih liang-kwông læ-de. <sup>30</sup> Yiu liang-go nying teng Gyi læ-tih kông, ziu-z Mo-si teng Yi-li-üô: <sup>31</sup> gyi-lah yiu yüong-wô ka yin-cʽih-læ, læ-tih kông Yiæ-su kyʽü-shü-go z-ken, ziu-z læ Yiæ-lu-sah-leng tsiang-læ iao tso-dzing go. <sup>32</sup> Pe-teh teng de-ho tu bi-gyün kwʽeng-joh-de: teng-tao su-sing-cün-læ, ziu kʽen-kyin Yiæ-su-go yüong-wô, wa-yiu dô-kô lih-tong-go keh liang-go nying. <sup>33</sup> Gyi-lah læ-tih bih-kʽæ z-ʽeo, Pe-teh teng Yiæ-su wô, “Sin-sang, ah-lah dông-deo læ-tong tao hao-go: ah-lah hao tah sæn-ting tsiang-bong; ih-ting peh Ng, ih-ting peh Mo-si, ih-ting peh Yi-li-üô:” gyi kông-go shih-wô *gyi-zi* tu feh hyiao-teh. <sup>34</sup> Tsing-hao kông keh-go shih-wô z-ʽeo, yiu ih-tô yüing kæ-lôh-læ: gyi-lah ih tseo-tsing yüing li-hyiang, *meng-du* pʽô-kyʽi-læ-de. <sup>35</sup> Dzong yüing-li yiu sing-ing cʽih-læ, z-ka wô, “Keh z Ngô tsʽing-æ-go Ng-ts: ng-lah yüong tʽing Gyi.” <sup>36</sup> Keh sing-ing ko-de, tsih kʽen-kyin Yiæ-su Zi læ-tong. Meng-du feh wô soh; gyi-lah kʽen-kyin-go z-ken, læ keh z-ʽeo ih-yiang tu feh wô hyiang nying-kô dao.

<sup>28</sup> 箇星說話後頭八日介光景，<u>耶穌</u>帶勒<u>彼得</u>、<u>約翰</u>、<u>雅各</u>，走上山裏去禱告。<sup>29</sup> <u>耶穌</u>禱告時候，面孔各樣相貌了，衣裳白白個，發出亮光來了。<sup>30</sup> 有兩個人等其來的講，就是<u>摩西</u>等<u>以利亞</u>。<sup>31</sup> 其拉有榮華介現出來，來的講<u>耶穌</u>去世個事幹，就是來<u>耶路撒冷</u>將來要做成個。<sup>32</sup> <u>彼得</u>等隊夥都疲倦睏熟了。等到甦醒轉來，就看見<u>耶穌</u>個榮華，還有大家立東個箇兩個人。<sup>33</sup> 其拉來的別開時候，<u>彼得</u>等<u>耶穌</u>話，「先生，阿拉蕩頭來東倒好個。阿拉好搭三頂帳篷，一頂撥爾，一頂撥<u>摩西</u>，一頂撥<u>以利亞</u>。」其講個說話其自都弗曉得。<sup>34</sup> 正好講箇個說話時候，有一朵雲蓋落來。其拉一走進雲裏向，門徒怕起來了。<sup>35</sup> 從雲裏有聲音出來，是介話，「箇是我親愛個兒子。爾拉用聽其。」<sup>36</sup> 箇聲音過了，只看見<u>耶穌</u>自來東。門徒弗話啥，其拉看見個事幹，來箇時候一樣都弗話向人家道。

<sup>37</sup> Di-nyi nyih gyi-lah tseo-lôh sæn læ, yiu ih-do-dziao nying nying-tsih Yiæ-su. <sup>38</sup> Nen-cong ih-go nying eo-kyʽi-læ, wô, “Sin-sang, gyiu Ng siang-siang ngô ng-ts kʽen; ing-we z ngô doh-yiang ng-ts. <sup>39</sup> Yiu ih-go kyü vu-djôh gyi, ziu ih-z-li si-kyʽi-læ; long-leh gyi weh-djông-weh-tin, cü-pô liu-cʽih nyin-zæn; *kyü* sông-leh gyi li-ʽæ, ôh næn-teh teng gyi tseo-kʽæ. <sup>40</sup> Ngô yi-kying gyiu Ng-go meng-du ken gyi cʽih; gyi-lah feh neng-keo.” <sup>41</sup> Yiæ-su we-teh wô, “ʽE! feh siang-sing w̆ang-pang-hyüing-liu-go shü-dæ! Ngô wa iao teng ng-lah dô-kô læ-tong tao kyi-z? *wa* iao jing-næ ng-lah *tao* *kyi-z*? Ng-go ng-ts hao ling-leh dông-deo læ.” <sup>42</sup> Tsing-hao læ-go z-ʽeo, kyü *yi* long gyi tih-tao weh-djông-weh-tin. Yiæ-su heng keh ao-tsao kyü, i-hao keh-go siao-nying, kao-dæ gyi ah-tia. <sup>43</sup> Cong-nying kʽen-kyin Jing-ming-go do neng-ken, tu kyʽih-hoh.

<sup>37</sup> 第二日其拉走落山來，有一大潮人迎接<u>耶穌</u>。<sup>38</sup> 內中一個人謳起來，話，「先生，求爾想想我兒子看，因爲是我獨養兒子。<sup>39</sup> 有一個鬼附着其，就一時裏嘶起來，弄勒其活撞活顛，嘴巴流出黏饞，鬼傷勒其厲害，惡難得等其走開。<sup>40</sup> 我已經求爾個門徒趕其出，其拉弗能夠。」<sup>41</sup> <u>耶穌</u>回答話，「哎！弗相信橫綳勛流個世代！我還要等爾拉大家來東到幾時？還要忍耐爾拉到幾時？爾個兒子好領勒蕩頭來。」<sup>42</sup> 正好來個時候，鬼又弄其跌倒活撞活顛。<u>耶穌</u>狠箇鏖糟鬼，醫好箇個小人，交代其阿爹。<sup>43</sup> 衆人看見神明個大能幹，都喫𢞕。

Tsing-hao cong-nying læ-kæn hyi-gyi Yiæ-su yiang-yiang tso-go z-ken, keh z-ʽeo *Yiæ-su* teng meng-du wô, <sup>44</sup> “Nying-go Ng-ts tsiang-læ iao song peh nying-go siu-li: keh-go shih-wô ng-lah hao tsi-leh ng-to-li.” <sup>45</sup> Gyi-lah feh hyiao-teh keh shih-wô-go i-s; z *ziang* en-dong-dong tsô-djü *ka*, s-teh meng-du feh ming-bah: yia feh ken meng Gyi keh-go shih-wô-go i-s.

正好衆人來間稀奇<u>耶穌</u>樣樣做個事幹，箇時候<u>耶穌</u>等門徒話，<sup>44</sup> 「人個兒子將來要送撥人個手裏。箇個說話爾拉好𣥼勒耳朵裏。」<sup>45</sup> 其拉弗曉得箇說話個意思，是像暗洞洞遮住介，使得門徒弗明白。也弗敢問其箇個說話個意思。

<sup>46</sup> Meng-du cong-nyiang kyʽi ih-go nyi-leng, tao-ti ʽah-li ih-go sön do. <sup>47</sup> Yiæ-su hyiao-teh gyi-lah sing-li-go nyi-leng, ziu ling-leh ih-go siao-nying, peh gyi lih læ Zi-go sing-pin; <sup>48</sup> teng meng-du wô, “Ziah yiu nying we-leh Ngô-go ming-deo tsih-ziu keh-go siao-nying, ziu-z tsih-ziu Ngô; ziah? yiu nying tsih-ziu Ngô, ziu-z tsih-ziu tsʽa Ngô læ go Cü-kwu: ng-lah cong-nying li-hyiang ting siao cü-kwu, tsiang-læ we tso do-go.”

<sup>46</sup> 門徒中央起一個議論，到底何裏一個算大。<sup>47</sup> <u>耶穌</u>曉得其拉心裏個議論，就領勒一個小人，撥其立來自個身邊，<sup>48</sup> 等門徒話，「若有人爲了我個名頭接受箇個小人，就是接受我；若有人接受我，就是接受差我來個主顧。爾拉衆人裏向頂小主顧，將來會做大個。」

<sup>49</sup> Iah-ʽen ziu kʽæ kʽeo, z-ka wô, “Sin-sang, ah-lah kʽen-kyin ih-go nying yüong Ng-go ming-deo læ-kæn ken kyü cʽih; ah-lah tsu-djü gyi, ing-we gyi feh teng ah-lah dong-de keng-leh *Ng*.” <sup>50</sup> Yiæ-su teng gyi wô, “M-nao tsu-djü *gyi*: væn-pah feh tso ah-lah te-deo go cü-kwu, ziu-z ah-lah-go pông-siu.”

<sup>49</sup> <u>約翰</u>就開口，是介話，「先生，阿拉看見一個人用爾個名頭來間趕鬼出，阿拉阻住其，因爲其弗等阿拉同隊跟勒爾。」<sup>50</sup> <u>耶穌</u>等其話，「嘸得好阻住其。凡百弗做阿拉對頭個主顧，就是阿拉個幫手。」

<sup>51</sup> YIÆ-SU sing tʽin nyih-ts kwʽa tao-de, Gyi ziu kʽô-ding cü-i tao Yiæ-lu-sah-leng kyʽi. <sup>52</sup> Tang-fah tsʽa-s zin-deo sin tseo: gyi-lah ziu kyʽi-de, tseo-tsing Sah-mô-li-üô ih-go hyiang-tsʽeng, teng Gyi kyʽi be-bæn-hao. <sup>53</sup> Ing-we Yiæ-su z hyiang-djôh Yiæ-lu-sah-leng ka kyʽi, keh-lah *keh* *tsʽeng-zông* *nying* feh tsiao-tsih Gyi. <sup>54</sup> Gyi meng-du Yüô-kôh teng Iah-ʽen kʽen-kyin *keh-go* *z-ken*, ziu wô, “Cü, Ng iao ah-lah eo ho dzong tʽin kông-lôh-læ, mih-diao gyi-lah feh, ziang *zin-deo* Yi-li-üô tso-go ka?” <sup>55</sup> *Yiæ-su* nyin-cün tsah-vah gyi-lah, z-ka wô, “Ng-go sing z soh-go sing ng-lah *zi* wa feh hyiao-teh. <sup>56</sup> Nying-go Ng-ts feh-z læ djü-mih nying-go sing-ming, z læ kyiu *nying-go* *sing-ming*.” Gyi-lah ziu tao bih-go hyiang-tsʽeng kyʽi-de.

<sup>51</sup> <u>耶穌</u>升天日子快到了，其就抲定主意到<u>耶路撒冷</u>去。<sup>52</sup> 打發差使前頭先走。其拉就去了，走進<u>撒瑪利亞</u>一個鄉村，等其去備辦好。<sup>53</sup> 因爲<u>耶穌</u>是向着<u>耶路撒冷</u>介去，箇拉箇村上人弗招接其。<sup>54</sup> 其門徒<u>雅各</u>等<u>約翰</u>看見箇個事幹，就話，「主，爾要阿拉謳火從天降落來，滅掉其拉弗，像前頭<u>以利亞</u>做個介？」<sup>55</sup> <u>耶穌</u>扭轉責罰其拉，是介話，「爾個心是啥個心爾拉自還弗曉得。<sup>56</sup> 人個兒子弗是來除滅人個性命，是來救人個性命。」其拉就到別個鄉村去了。

<sup>57</sup> Gyi-lah lu-zông tseo z-ʽeo, yiu ih-go nying teng Gyi wô, “Cü, Ng feh-leng tao ʽah-li kyʽi, ngô iao keng-leh-kyʽi.” <sup>58</sup> Yiæ-su teng gyi wô, “Wu-li yiu dong, tʽin-li-go tiao yiu kʽo; dæn-z Nying-go Ng-ts m̆-teh deng-sing-ts cʽü.”

<sup>57</sup> 其拉路上走時候，有一個人等其話，「主，爾弗論到何裏去，我要跟勒去。」<sup>58</sup> <u>耶穌</u>等其話，「狐狸有洞，天裏個鳥有窠，但是人個兒子嘸得庉身之處。」

<sup>59</sup> Yi teng ih-go nying wô, “Keng Ngô læ.” Gyi wô, “Cü, peh ngô kyü-kyʽi, ah-tia sin en-tsông-hao.” <sup>60</sup> Yiæ-su teng gyi wô, “Peh keh-sing si-nying kyʽi tsông gyi-zi-go si-nying: ng kyʽi djün Jing-koh-go *dao-li* kyʽi.”

<sup>59</sup> 又等一個人話，「跟我來。」其話，「主，撥我歸去，阿爹先安葬好。」<sup>60</sup> <u>耶穌</u>等其話，「撥箇星死人去葬其自個死人。爾去傳神國個道理去。」

<sup>61</sup> Wa-yiu ih-go nying wô, “Cü, ngô we keng Ng; tsih-z ngô oh-li keh-sing nying, peh ngô sin kyʽi bih ih-bih.” <sup>62</sup> Yiæ-su teng gyi wô, “Siu nyiah-leh li-sao, ngæn-tsing dziao-ʽeo go cü-kwu, z feh ʽeh-djôh Jing-ming-go koh.”

<sup>61</sup> 還有一個人話，「主，我會跟爾，只是我屋裏箇星人，撥我先去別一別。」<sup>62</sup> <u>耶穌</u>等其話，「手捏勒犁梢，眼睛朝後個主顧，是弗合着神明個國。」

---

### Lk. X.

KEH-SING z-ken ʽeo-deo Cü yi shih-lih tsʽih-jih-go nying, Gyi-zi tang-tsiang iao kyʽi go kôh zing-li, kôh di-fông, tsʽa gyi-lah liang-liang tah-pæn sin kyʽi.

箇星事幹後頭主又設立七十個人，其自打賬要去個各城裏，各地方，差其拉兩兩搭班先去。

<sup>2</sup> *Cü* teng gyi-lah wô, “Keh siu-keh-go to; tso-kong-go nying kyʽüih: keh-lah ng-lah kæ gyiu siu-keh-go Cü-nying-kô tsʽa kong-nying cʽih-læ hao siu-keh. <sup>3</sup> Ng-lah kyʽi: Ngô tsʽa ng-lah tsing-ziang siao-yiang *tseo-tsing* za-lông cong-nyiang ka. <sup>4</sup> <sup>\[1\]</sup>Sông-mun, pao-voh, ʽa, tu m-nao ta: lu-zông yia hao-vong tsiao-tsih nying-kô. <sup>5</sup> Tseo-tsing ze-bin jü-lah oh-lô, kæ sin wô, ‘*Dæn-nyün* bing-en ling-djôh dông ih-veng nying-kô.’ <sup>6</sup> Keh-veng nying-kô ziah yiu bing-en-go nying læ-tih, ng-lah keh-go bing-en we ling-djôh gyi: ziah feh-z ka, dzing-gyiu we kwe peh ng-lah zi. <sup>7</sup> Keh ih-veng nying-kô deng-lôh; gyi-lah *kong-ing* *ng* *go* tong-si hao kyʽüoh, hao hah: ing-we kong-nying teh-djôh gyi kong-din z ing-kæ-go. Feh iao dzong keh-veng pun-ko keh-veng kyʽi. <sup>8</sup> Tseo-tsing ze-bin soh-go zing-li, gyi-lah ziah tsih-ziu ng-lah, pa-ko-læ-go tong-si hao kyʽüoh. <sup>9</sup> Keh-deo yiu bing-nying, hao i gyi hao; ping-tsʽia teng gyi-lah wô, ‘Jing-ming-go koh z teng ng-lah gying-long-læ-de.’ <sup>10</sup> Tseo-tsing ze-bin soh-go zing-li, ziah feh tsih-ziu ng-lah, hao tseo-cʽih keh-go zing-li do-ka-zông, wô, <sup>11</sup> ‘Ziu-z ng-lah zing-li-go hwe-dzing, ah-lah tsao-tih-go, yia tæn-lôh peh ng-lah: dæn-z keh-yiang z-ken iao hyiao-teh, Jing-ming-go koh z teng ng-lah gying-long-læ-de.’ <sup>12</sup> Ngô wô hyiang ng-lah dao, Tao-leh keh-go nyih-ts, Sô-to-mô-go ying-vah pi keh-go zing-li kyʽing-kʽo.

<sup>2</sup> 主等其拉話：「箇收割個多，做工個人缺。箇拉爾拉該求收割個主人家差工人出來好收割。<sup>3</sup> 爾拉去。我差爾拉正像小羊走進豺狼中央介。<sup>4</sup> 賞滿<sup>\[1\]</sup>，包袱，鞋，都嘸得好帶。路上也好甮招接人家。<sup>5</sup> 走進隨便誰拉屋落，該先話：『但願平安臨着蕩一份人家。』<sup>6</sup> 箇份人家若有平安個人來的，爾拉箇個平安會臨着其。若弗是介，仍舊會歸撥爾拉自。<sup>7</sup> 箇一份人家庉落，其拉供應爾個東西好喫，好喝。因爲工人得着其工鈿是應該個。弗要從箇份搬過箇份去。<sup>8</sup> 走進隨便啥個城裏，其拉若接受爾拉，擺過來個東西好喫。<sup>9</sup> 箇頭有病人，好醫其好，並且等其拉話：『神明個國是等爾拉近攏來了。』<sup>10</sup> 走進隨便啥個城裏，若弗接受爾拉，好走出箇個城裏大街上，話：11『就是爾拉城裏個灰塵，阿拉遭的個，也撣落撥爾拉。但是箇樣事幹要曉得，神明個國是等爾拉近攏來了。』<sup>12</sup> 我話向爾拉道，到勒箇個日子，<u>所多瑪</u>個刑罰比箇個城裏輕可。

<sup>\[1\] 賞滿：荷包，錢囊。本字不明</sup>

<sup>13</sup> “Ng Ko-lah-sing *di-fông* yiu ʽo-se! ng Pah-sæ-da *di-fông* yiu ʽo-se! ing-we læ ng-lah cong-nyiang sô tso-go jing-tsih, ziah tso læ Tʽe-lo Si-teng, gyi-lah lao-tsao cʽün-leh mô-i tsao-leh hwe-dzing we-sing-cün-i-de. <sup>14</sup> Tao sing-pʽun *nyih-ts*, Tʽe-lo, Si-teng-go ying-vah pi ng-lah kyʽing-kʽo. <sup>15</sup> Wa-yiu ng Kyüô-pah-nong, yi-kying kyü-zông ih-dzih tao tʽin *ka*, tsiang-læ iao tʽe ng lôh ih-dzih tao ing-s-li *ka*.

<sup>13</sup> 「爾<u>哥拉汛</u>地方有禍祟！爾<u>伯賽大</u>地方有禍祟！因爲來爾拉中央所做個神蹟，若做來<u>推羅</u>、<u>西頓</u>，其拉老早穿勒麻衣遭勒灰塵回心轉意了。<sup>14</sup> 到審判日子，<u>推羅</u>、<u>西頓</u>個刑罰比爾拉輕可。<sup>15</sup> 還有爾<u>迦百農</u>，已經舉上一直到天介，將來要推爾落一直到陰司裏介。

<sup>16</sup> “Tʽing ng-lah cü-kwu, ziu-z tʽing Ngô; kyʽi-diao ng-lah, ziu-z kyʽi-diao Ngô; kyʽi-diao Ngô, ziu-z kyʽi-diao tsʽa Ngô læ go Cü-kwu.”

<sup>16</sup> 「聽爾拉主顧，就是聽我；棄掉爾拉，就是棄掉我；棄掉我，就是棄掉差我來個主顧。」

<sup>17</sup> Keh tsʽih-jih-go *meng-du* hwun-hwun-hyi-hyi tseo-cün-læ, z-ka wô, “Cü, tʽôh Ng-go ming-deo lin keh-sing kyü tu voh-lah ah-lah.” <sup>18</sup> *Yiæ-su* teng gyi-lah wô, “Ngô kʽen-kyin Sah-dæn ziang sin-din dzong tʽin-li ka tih-lôh-læ. <sup>19</sup> Ngô s-peh ng-lah gyün-ping hao kyʽi dah keh-sing dzô teng doh-djong, yi hao ah-djü keh dziu-dih pah-yiang shü-dao: ping-tsʽia m-yiu ih-yiang we ʽæ ng-lah. <sup>20</sup> Dæn-z m-nao we-leh kyü voh-lah ng-lah hwun-hyi; neng-s we-leh ng-lah-go ming-z sia-lôh læ tʽin-li hwun-hyi.”

<sup>17</sup> 箇七十個門徒歡歡喜喜走轉來，是介話：「主，託爾個名頭連箇星鬼都服勒阿拉。」<sup>18</sup> <u>耶穌</u>等其拉話：「我看見<u>撒但</u>像閃電從天裏介跌落來。<sup>19</sup> 我賜撥爾拉權柄好去踏箇星蛇等毒蟲，又好壓治箇仇敵百樣勢道。並且嘸有一樣會害爾拉。<sup>20</sup> 但是嘸得好爲了鬼服勒爾拉歡喜，能使爲了爾拉個名字寫落來天裏歡喜。」

<sup>21</sup> Keh-go z-ʽeo Yiæ-su sing-li do-nyiang hwun-hyi, z-ka wô, “Ah-tia, tʽin teng di-go Cü-tsæ, Ngô zia-zia Ng, ing-we Ng tsô-djü keh-sing z-ken feh peh tsʽong-ming dzæ-neng cü-kwu hyiao-teh, *fæn-cün* hyin-cʽih peh na-hwun ming-bah. Ah-tia, dziu Ng kʽen-læ kyi-jün z-ka hao, tsing-z-ka z-de.

<sup>21</sup> 箇個時候<u>耶穌</u>心裏大樣歡喜，是介話：「阿爹，天等地個主宰，我謝謝爾，因爲爾遮住箇星事幹弗撥聰明才能主顧曉得，反轉顯出撥奶花明白。阿爹，就爾看來既然是介好，真是介是了。

<sup>22</sup> “<sup>\[1\]</sup>Yiang-seh tu z Ngô Ah-tia kao-dæ Ngô go. Djü-leh Ah-tia ts-nga, m-nying hyiao-teh Ng-ts z jü; djü-leh Ng-ts, teng Ng-ts kʽeng hyin-cʽih *Ah-tia* peh gyi cü-kwu ts-nga, yia *m-nying* *hyiao-teh* Ah-tia z jü.”

<sup>22</sup> 「樣色<sup>\[1\]</sup>都是我阿爹交代我個。除了阿爹之外，嘸人曉得兒子是誰；除了兒子，等兒子肯顯出阿爹撥其主顧之外，也嘸人曉得阿爹是誰。」

<sup>\[1\] Yiu-sing kwu-kyün-li wô, Gyi ziu nyin-cün teng meng-du wô, “Yiang-seh t. y. t. 有星古卷裏話，其就扭轉等門徒話，「樣色……（原註）</sup>

<sup>23</sup> Ziu nyin-cün, s-ʽô teng meng-du wô, “Kʽen-kyin ng-lah læ-tih kʽen-go z-ken, keh-sing ngæn-tsing yiu foh-kyʽi. <sup>24</sup> Ngô wô hyiang ng dao, Yiu hyü-to sin-cü-nying teng wông-ti iao-siang kʽen ng-lah sô kʽen-kyin-go, m-neh kʽen-kyin-ko; *iao-siang* tʽing ng-lah sô tʽing-meng-go, m-neh tʽing-meng-ko.”

<sup>23</sup> 就扭轉，私下等門徒話：「看見爾拉來的看個事幹，箇星眼睛有福氣。<sup>24</sup> 我話向爾道，有許多先知人等皇帝要想看爾拉所看見個，嘸得看見過；要想聽爾拉所聽聞個，嘸得聽聞過。」

<sup>25</sup> <sup>\[1\]</sup>YIU ih-go kao lih-fah go sin-sang lih-cʽih-læ, s-s Yiæ-su, z-ka wô, “Sin-sang, ngô kæ dza tso-fah hao teh-djôh üong-yün weh-ming?” <sup>26</sup> Yiæ-su teng gyi wô, “Lih-fah-li dza sia-tih? ng dza doh-fah?” <sup>27</sup> Gyi we-teh wô, “Ng tông-kæ yüong djün-fu sing-dziang, djün-fu tsing-jing, djün-fu lih-liang, djün-fu dzæ-dzing, æ-kying Cü ng-go Jing-ming: yia *tông-kæ* *æ-sih* ling-sô-kô ziang zi ih-yiang.” \[Sm. 6. 5; Lv. 19. 18.\] <sup>28</sup> *Yiæ-su* teng gyi wô, “Ng we-teh-leh feh tsʽo: ka kyʽi tso, ziu hao weh.”

<sup>25</sup> 有一個教律法個先生立出來<sup>\[1\]</sup>，試試<u>耶穌</u>，是介話：「先生，我該咋做法好得着永遠活命？」<sup>26</sup> <u>耶穌</u>等其話：「律法裏咋寫的？爾咋讀法？」<sup>27</sup> 其回答話：「爾當該用全副心腸，全副精神，全副力量，全副才情，愛敬主爾個神明。也當該愛惜鄰舍家像自一樣。」\[Sm. 6. 5; Lv. 19. 18.\] <sup>28</sup> <u>耶穌</u>等其話：「爾回答勒弗錯。介去做，就好活。」

<sup>\[1\] Y. ʽE. 33. 耶（穌）後（頭）33（年）。（原註）</sup>

<sup>29</sup> Gyi-zi iao sön z tsing-dzih-go, teng Yiæ-su wô, “Ka-ni, ngô ling-sô-kô z jü?” <sup>30</sup> Yiæ-su we-teh, z-ka wô, “Yiu ih-go nying dzong Yiæ-lu-sah-leng tseo-lôh Yiæ-li-ko kyʽi, lôh læ gyiang-dao siu-li, gyi-lah poh gyi i-zông, tang-sông gyi, eo gyi pun-si-pun-weh tiu-leh-kyʽi-de. <sup>31</sup> Neo-tsʽeo yiu ih-go tsi-s dzong keh-da lu tseo-lôh-læ; kʽen-kyin keh-go nying, ziu bi-ko keh-pin ka tseo. <sup>32</sup> Wa-yiu ih-go Li-vi nying tao-leh keh-go u-dông, tseo-long ih-kʽen, yia z-ka bi-ko keh-pin kyʽi-de. <sup>33</sup> Tao-z yiu ih-go ko-lu-go Sah-mô-li-üô nying tseo tao keh-go nying u-dông; ih kʽen-kyin gyi, ziu fah dz-pe-sing, <sup>34</sup> tseo-long-kyʽi, tang-sông u-dông pao-hao, do yiu teng tsiu fu-hao, pô gyi tông-zông zi-go sang-kʽeo peh gyi gyi-ts, ling tao ʽô-cʽü-li, kwu-djôh gyi. <sup>35</sup> Di-nyi nyih dong-sing z-ʽeo, do-cʽih nyi-din nying-ts kao-dæ ʽô-cʽü-li nying, teng gyi wô, ‘Ng tsia kwu-djôh gyi: ziah-z to yüong, ngô cün-læ we wæn ng.’ <sup>36</sup> Ka-ni, dziu ng kʽen-læ, keh sæn-go nying ʽah-li ih-go tso pʽong-djôh gyiang-dao cü-kwu-go ling-sô-kô?” <sup>37</sup> Gyi wô, “Teng gyi sang hao-sing cü-kwu ziu-z.” Yiæ-su ziu teng gyi wô, “Ng kyʽi, yia hao ziang gyi ka tso.”

<sup>29</sup> 其自要算自正直個，等<u>耶穌</u>話：「介呢，我鄰舍家是誰？」<sup>30</sup> <u>耶穌</u>回答，是介話：「有一個人從<u>耶路撒冷</u>走落<u>耶利哥</u>去，落來強盜手裏，其拉剝其衣裳，打傷其，謳其半死半活丟勒去了。<sup>31</sup> 偶湊有一個祭司從箇埭路走落來。看見箇個人，就避過箇邊介走。<sup>32</sup> 還有一個<u>利未</u>人到勒箇個烏蕩，走攏一看，也是介避過箇邊去了。<sup>33</sup> 倒是有一個過路個<u>撒瑪利亞</u>人走到箇個人烏蕩，一看見其，就發慈悲心，<sup>34</sup> 走攏去，打傷烏蕩包好，馱油等酒敷好，把其擋上自個牲口撥其騎仔，領到下處裏，顧着其。<sup>35</sup> 第二日動身時候，馱出二鈿銀子交代下處裏人，等其話：『爾借顧着其。若是多用，我轉來會還爾。』<sup>36</sup> 介呢，就爾看來，箇三個人何裏一個做碰着強盜主顧個鄰舍家？」<sup>37</sup> 其話：「等其生好心主顧就是。」<u>耶穌</u>就等其話：「爾去，也好像其介做。」

<sup>33</sup> GYI-LAH tseo-lu-go z-ʽeo, Yiæ-su tseo-tsing ih-go hyiang-tsʽeng: yiu ih-go nyü-nying kyiao-leh Mô-da nying-tsih Gyi tao gyi oh-li. <sup>39</sup> Mô-da yiu ih-go tsi-me kyiao-leh Mô-li-üô; gyi zo-leh Yiæ-su kyiah-ʽô, tʽing Gyi kông. <sup>40</sup> Mô-da, we-leh kong-ing z-ken to, sing-væn-tsi-tsao; ziu tseo-long-læ wô, “Cü, ngô tsi-me eo ngô ih-go nying bæn kong-ing, Ng tao feh kwun-tsiang ma? Hao eo gyi læ pông-pông ngô.” <sup>41</sup> Yiæ-su we-teh gyi, wô, “Mô-da, Mô-da, ng kwu-djôh hyü-to z-ken, sing-væn-tsi-tsao lön-tsʽön-kyʽi: <sup>42</sup> dæn-z ih-yiang z iao-kying-go. Keh hao ʽông-tông Mô-li-üô yi-kying kæn-djôh-de; yia m-nying hao teng gyi deh-leh-kyʽi.”

<sup>38</sup> 其拉走路個時候，<u>耶穌</u>走進一個鄉村。有一個女人叫勒<u>馬大</u>迎接其到其屋裏。<sup>39</sup> <u>馬大</u>有一個姊妹叫勒<u>馬利亞</u>，其坐勒<u>耶穌</u>腳下，聽其講。<sup>40</sup> <u>馬大</u>，爲了供應事幹多，心煩嚌糟，就走攏來話：「主，我姊妹謳我一個人辦供應，爾倒弗管賬嗎？好謳其來幫幫我。」<sup>41</sup> <u>耶穌</u>回答其，話：「<u>馬大</u>，<u>馬大</u>，爾顧着許多事幹，心煩嚌糟亂竄氣。<sup>42</sup> 但是一樣是要緊個。箇好行當<u>馬利亞</u>已經揀着了，也嘸人好等其奪勒去。」

---

### Lk. XI.

YIÆ-SU læ ih-tʽah di-fông læ-kæn tao-kao: tao-kao-hao, meng-du cong-nyiang yiu ih-go teng Gyi wô, “Cü, kao ah-lah dza tao-kao, ziang Iah-ʽen kao gyi meng-du ka-go.”

<u>耶穌</u>來一埭地方來間禱告。禱告好，門徒中央有一個等其話：「主，教阿拉咋禱告，像<u>約翰</u>教其門徒介個。」

<sup>2</sup> *Yiæ-su* teng gyi-lah wô, “Ng-lah tao-kao, kæ z-ka wô,——

<sup>2</sup> <u>耶穌</u>等其拉話：「爾拉禱告，該是介話：——

“Ah-lah Ah-tia læ tʽin-zông go, dæn-nyün *long-tsong* tseng-kying Ng-go ming-deo: dæn-nyün Ng-go koh we læ: dæn-nyün Ng-go ts-i we tso-dzing læ di-ʽô, ziang læ tʽin-zông ka-go. <sup>3</sup> Iao kyʽüoh go kʽeo-liang djoh-nyih s-peh ah-lah. <sup>4</sup> Sô-diao ah-lah ze; ing-we ah-lah yia sô-diao væn-pah teh-ze ah-lah go cü-kwu. M-nao peh ah-lah tseo-tsing mi-ʽôh li-hyiang; iao kyiu ah-lah cʽih hyüong-ôh li-hyiang.”

『阿拉阿爹來天上個，但願攏總尊敬爾個名頭。但願爾個國會來。但願爾個旨意會做成來地下，像來天上介個。<sup>3</sup> 要喫個口糧逐日賜撥阿拉。<sup>4</sup> 赦掉阿拉罪，因爲阿拉也赦掉凡百得罪阿拉個主顧。嘸得好撥阿拉走進迷惑裏向，要救阿拉出兇惡裏向。』」

<sup>5</sup> Yi teng gyi-lah wô, “Ng-lah cong-nyiang jü yiu ih-go beng-yiu-kô, pun-yia-ko tseo tao gyi *oh-li* kyʽi, z-ka wô, ‘Beng-yiu, tsia sæn-go mun-deo peh ngô; <sup>6</sup> ing-we ngô yiu ih-go ko-lu beng-yiu tao ah-lah *oh-li* kæn, ngô m-kao hao pa-ko-kyʽi:’ <sup>7</sup> li-deo læ-tih cü-kwu we-teh, z-ka wô, ‘Vong tsʽao ngô: meng yi-kying kwæn-de, ngô teng ng-nô zông min-zông de; ngô ve bô-kyʽi-læ do peh ng.’ <sup>8</sup> Ngô wô hyiang ng-lah dao, Kʽen beng-yiu-kô dzing-veng, z feh kʽeng bô-kyʽi-læ do peh gyi; we-leh gyi bo-feh-ko, pih-ding we bô-kyʽi-læ, do peh gyi i gyi-go yüong-dziang. <sup>9</sup> Ngô yia wô hyiang ng dao, Ng-lah kyʽi tʽao, tsong we peh ng; kyʽi zing, tsong we zing-djôh; kyʽi tao meng, tsong we kʽæ peh ng. <sup>10</sup> Ing-we væn-pah z tʽao-go cü-kwu tu teh-djôh; z zing-go cü-kwu tu zing-djôh; z tao meng go cü-kwu tu we kʽæ peh gyi.

<sup>5</sup> 又等其拉話：「爾拉中央誰有一個朋友家，半夜過走到其屋裏去，是介話：『朋友，借三個饅頭撥我，<sup>6</sup> 因爲我有一個過路朋友到阿拉屋裏間，我嘸告好擺過去。』<sup>7</sup> 裏頭來的主顧回答，是介話：『甮吵我。門已經關了，我等兒囡上眠牀了，我𣍐爬起來馱撥爾。』<sup>8</sup> 我話向爾拉道，看朋友家情分，是弗肯爬起來馱撥其，爲了其縛弗過，必定會爬起來，馱撥其依其個用場。<sup>9</sup> 我也話向爾道，爾拉去討，總會撥爾；去尋，總會尋着；去搗門，總會開撥爾。<sup>10</sup> 因爲凡百是討個主顧都得着，是尋個主顧都尋着，是搗門個主顧都會開撥其。

<sup>11</sup> “Ng-lah-go cong-nyiang tso ah-tia cü-kwu, ziah-z ng-ts læ tʽao ih-go mun-deo, jü we coh ih-kwʽe zah-deo peh gyi? *læ* *tʽao* ih-kwang ng, jü we coh ih-kwang dzô peh gyi tông ng? <sup>12</sup> læ tʽao ih-go dæn, jü we coh ih-go doh-djong peh gyi ma? <sup>13</sup> Ng-lah se-tsih z ôh-nying, ziah hyiao-teh pô hao tong-si s-peh ng-nô; ʽo-hwông tʽin-zông Ah-tia feh keng-kô iao pô Sing-Ling s-peh gyiu Gyi go cü-kwu ma!”

<sup>11</sup> 「爾拉個中央做阿爹主顧，若是兒子來討一個饅頭，誰會給一塊石頭撥其？來討一梗魚，誰會給一梗蛇撥其當魚？<sup>12</sup> 來討一個蛋，誰會給一個毒蟲撥其嗎？<sup>13</sup> 爾拉雖即是惡人，若曉得把好東西賜撥兒囡，何況天上阿爹弗更加要把聖靈賜撥求其個主顧嗎！」

<sup>14</sup> *YIÆ-SU* læ-kæn ken-cʽih ih-go kyü, z-go ô kyü. Kyü ih tseo-cʽih, ô-ts ziu kông-cʽih shih-wô læ-de: cong-nying tu hyi-gyi. <sup>15</sup> Nen-cong yiu-sing z-ka wô, “Gyi z kʽao-djôh kwe-wông Bih-si-poh ken-cʽih kyü.” <sup>16</sup> Wa-yiu-teh s-s *Gyi*, iao Gyi hyin-cʽih tʽin-li ih-go ziao-deo.

<sup>14</sup> <u>耶穌</u>來間趕出一個鬼，是個啞鬼。鬼一走出，啞子就講出說話來了。衆人都稀奇。<sup>15</sup> 內中有星是介話：「其是靠着鬼王<u>別西卜</u>趕出鬼。」<sup>16</sup> 還有得試試其，要其顯出天裏一個兆頭。

<sup>17</sup> Yiæ-su hyiao-teh gyi-lah sing-siang, teng gyi-lah wô, “Væn-pah ih-koh li-deo feng-lih-kʽæ læ-tih zi tang zi, tsong we pin tso hwông-di; ih-kô li-deo zi tang zi, tsong we ba-diao. <sup>18</sup> Ziah-z Sah-dæn feng-lih-kʽæ zi tang zi, gyi-go koh-kô dza-we lih-leh-lao ni? ing-we ng-lah wô Ngô z kʽao-djôh Bih-si-poh ken-cʽih kyü. <sup>19</sup> Ngô ken-cʽih kyü ziah-z kʽao-djôh Bih-si-poh, ng-lah zi-go meng-du ken-cʽih *kyü* z kʽao-djôh jü ni? Sô-yi gyi-lah we ding ng-lah-go ze. <sup>20</sup> Ngô ken-cʽih kyü ziah-z kʽao-djôh Jing-ming-go ts-deo, ka-ni Jing-ming-go koh yi-kying tao ng-lah sing-pin læ-tong-de. <sup>21</sup> Yiu ih-go hao-lao cʽün-leh kwʽe-kah do-leh kyüing-kyʽi pao-wu zi-go oh-lô, keh z-ʽeo gyi-go kô-kyi tu pao-lao: <sup>22</sup> dæn-z yiu neng-ken do-jü gyi cü-kwu tseo-læ tang-ying gyi, ziu deh gyi sô i-z-go kwʽe-kah teng kyüing-kyʽi, feng-kʽæ gyi-go kô-kyi. <sup>23</sup> Feh teng Ngô dong-de cü-kwu, ziu-z Ngô te-deo: feh teng Ngô siu-long cü-kwu, ziu-z sæn-diao.

<sup>17</sup> <u>耶穌</u>曉得其拉心想，等其拉話：「凡百一國裏頭分裂開來的自打自，總會變做荒地；一家裏頭自打自，總會敗掉。<sup>18</sup> 若是<u>撒但</u>分裂開自打自，其個國家咋會立勒牢呢？因爲爾拉話我是靠着<u>別西卜</u>趕出鬼。<sup>19</sup> 我趕出鬼若是靠着<u>別西卜</u>，爾拉自個門徒趕出鬼是靠着誰呢？所以其拉會定爾拉個罪。<sup>20</sup> 我趕出鬼若是靠着神明個指頭，介呢神明個國已經到爾拉身邊來東了。<sup>21</sup> 有一個好佬穿勒盔甲馱勒軍器保護自個屋落，箇時候其個家計都保牢。<sup>22</sup> 但是有能幹大如其主顧走來打贏其，就奪其所倚恃個盔甲等軍器，分開其個家計。<sup>23</sup> 弗等我同隊主顧，就是我對頭；弗等我收攏主顧，就是散掉。

<sup>24</sup> “Ao-tsao kyü dzong nying-go sing-zông ka tseo-cʽih, ziu læ hwông-ʽen di-fông tseo-læ-tseo-kyʽi, læ-tih zing en-tæn *u-dông*: zing-feh-djôh, ziu wô, ‘Ngô tseo-cün tao *zin-deo* tseo-cʽih-go oh-lô kyʽi.’ <sup>25</sup> Ih tseo-tao, kʽen-kyin sao ken-zing, tsông-tsih-hao-de. <sup>26</sup> Ziu kyʽi, yi ta-ling tsʽih-go kyü pi gyi-zi wa ôh-go, tseo-tsing keh-deo kyi deng-lôh: keh-go nying kyih-sah-go z-ken pi *gyi* kyʽi-deo keng-kô w̆a-de.”

<sup>24</sup> 「鏖糟鬼從人個身上介走出，就來荒旱地方走來走去，來的尋安耽烏蕩。尋弗着，就話：『我走轉到前頭走出個屋落去。』<sup>25</sup> 一走倒，看見掃乾淨，裝摺好了。<sup>26</sup> 就去，又帶領七個鬼比其自還惡個，走進箇頭幾庉落。箇個人結煞個事幹比其起頭更加壞了。」

<sup>27</sup> Yiæ-su tsing-hao læ-tih kông keh-sing z-ken, yiu ih-go nyü-nying cong-nying li-hyiang eo-kyʽi-læ, wô, “Dæ Ng keh-go du-bi, ü Ng keh-go na, tao yiu foh-kyʽi!” <sup>28</sup> Yiæ-su z-ka wô, “Wa-z tʽing-meng Jing-ming-go dao-li pô-siu-go cü-kwu yiu foh-kyʽi.”

<sup>27</sup> <u>耶穌</u>正好來的講箇星事幹，有一個女人衆人裏向謳起來，話：「抬爾箇個肚皮，餵爾箇個奶，倒有福氣！」<sup>28</sup> <u>耶穌</u>是介話：「還是聽聞神明個道理把守個主顧有福氣。」

<sup>29</sup> Keh-do-dziao nying a-long-læ, *Yiæ-su* ziu wô, “Keh z ôh-go shü-dæ: iao-siang gyiu ih-go ziao-deo; djü-leh sin-cü Iah-nô-go ziao-deo ts-nga, tsong feh peh gyi *kʽen* soh-go ziao-deo. <sup>30</sup> Tsing-ziang zin-deo Iah-nô tsʽing-sing zi tso ziao-deo peh Nyi-nyi-vi nying kʽen, Nying-go Ng-ts peh keh-go shü-dæ kʽen yia z-ka-go. <sup>31</sup> Nen-pin-go nyü-wông tao sing-pʽun *nyih-ts* we teng yin-dzæ keh-dæ nying dô-kô bô-kyʽi-læ, *keh-go* *nyü-wông* yia we ding gyi-lah ze: ing-we gyi dzong di-go zing-deo tseo-læ tʽing Sô-lo-meng tsʽong-ming-go *shih-wô*; hwông-tsʽia dông-deo yiu pi Sô-lo-meng wa do-go læ-tong. <sup>32</sup> Nyi-nyi-vi nying tao sing-pʽun *nyih-ts* we teng yin-dzæ keh-dæ nying dô-kô bô-kyʽi-læ, *Nyi-nyi-vi* *nying* yia we ding keh-dæ nying-go ze: ing-we gyi-lah tʽing Iah-nô-go kao-hyüing, ziu we-sing-cün-i; hwông-tsʽia dông-deo yiu pi Iah-nô wa do-go læ-tong.

<sup>29</sup> 箇大潮人挨攏來，<u>耶穌</u>就話：「箇是惡個世代。要想求一個兆頭，除了先知<u>約拿</u>個兆頭之外，總弗撥其看啥個兆頭。<sup>30</sup> 正像前頭<u>約拿</u>請聖自做兆頭撥<u>尼尼微</u>人看，人個兒子撥箇個世代看也是介個。<sup>31</sup> 南邊個女皇到審判日子會等現在箇代人大家爬起來，箇個女皇也會定其拉罪。因爲其從地個盡頭走來聽<u>所羅門</u>聰明個說話，況且蕩頭有比<u>所羅門</u>還大個來東。<sup>32</sup> <u>尼尼微</u>人到審判日子會等現在箇代人大家爬起來，<u>尼尼微</u>人也會定箇代人個罪。因爲其拉聽<u>約拿</u>個教訓，就回心轉意，況且蕩頭有比<u>約拿</u>還大個來東。

<sup>33</sup> “M-yiu nying teng-tsæn tin-ts fông-leh en-dzông *di-fông*, ʽôh-tsia fông-leh teo-dong-ʽô; tsong z fông-leh teng-dæ-zông go, peh tseo-tsing-læ cü-kwu hao kʽen-kyin keh-go liang-kwông. <sup>34</sup> Ngæn-tsing z kyi-sing-go teng-tsæn: ng-go ngæn-tsing hao-go, weng-sing z liang-go; *ngæn-tsing* w̆a-go, weng-sing z en-go. <sup>35</sup> Ka-ni, iao kwu-djôh ng-go liang-kwông vi-min z en. <sup>36</sup> Ng ziah-z weng-sing liang, en di-fông ih-ngæn tu m-neh, ziu we ʽo-jün liang, tsing-hao-ziang teng-tsæn tʽeo-liang-go kwông tsiao-djôh ng ka.”

<sup>33</sup> 「嘸有人燈盞點仔放勒暗藏地方，或者放勒斗桶下，總是放勒燈檯上個，撥走進來主顧好看見箇個亮光。<sup>34</sup> 眼睛是肌身個燈盞。爾個眼睛好個，渾身是亮個；眼睛壞個，渾身是暗個。<sup>35</sup> 介呢，要顧着爾個亮光未免是暗。<sup>36</sup> 爾若是渾身亮，暗地方一眼都嘸得，就會和然亮，正好像燈盞透亮個光照着爾介。」

<sup>37</sup> *YIÆ-SU* kông-hao z-ʽeo, yiu ih-go Fah-li-sæ nying tsʽing Gyi kyʽüoh-væn; Gyi tseo-tsing-kyʽi ziu zo-zih. <sup>38</sup> Keh Fah-li-sæ nying ih kʽen-kyin, ziu hyi-gyi kyʽüoh-væn zin-deo feh sin gyiang *siu*.

<sup>37</sup> <u>耶穌</u>講好時候，有一個<u>法利賽</u>人請其喫飯，其走進去就坐席。<sup>38</sup> 箇<u>法利賽</u>人一看見，就稀奇喫飯前頭弗先滰手。

<sup>39</sup> Cü teng gyi wô, “Ng-lah Fah-li-sæ nying *tsih* we long-leh tsiu-pe beng-ts nga-deo ken-zing; ng-lah li-deo yiu gyiang-wang hyüong-ôh tsi-mun-liao-go. <sup>40</sup> Nyü-beng-go nying, zao gyi nga-deo Cü-kwu soh m-neh zao gyi li-deo ni? <sup>41</sup> Neng-s <sup>\[1\]</sup>tsiao ng-lah zi-go lih-liang tso hao-z; ka-ni ng-lah yiang-yiang hao sön ken-zing. <sup>42</sup> Ng-lah Fah-li-sæ nying yiu ʽo-se! ing-we pô bo-ho, yüing-hyiang, teng pah-yiang tsʽæ, jih-kwu li-deo tseng-kyʽi ih-kwu, tsih-z feh liu-sing kong-yi teng æ-kying Jing-ming: *dæn-z* dông-yiang z kæ tso-go, ziu-z keh-yiang yia feh *kæ* tsʽo-lôh. <sup>43</sup> Ng-lah Fah-li-sæ nying yiu ʽo-se! ing-we jü-we-dông-li hwun-hyi zo zông-we, z-min-zông *hwun-hyi* nying-kô tsʽing ng en. <sup>44</sup> Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we ng-lah ziang kʽen-feh-cʽih-go veng-mo ka, zông-deo tseo-go cü-kwu feh teh-cü.”

<sup>39</sup> 主等其話：「爾拉<u>法利賽</u>人只會弄勒酒杯盆子外頭乾淨，爾拉裏頭有強橫兇惡𣥼滿了個。<sup>40</sup> 愚笨個人，造其外頭主顧啥嘸得造其裏頭呢？<sup>41</sup> 能使照爾拉自個力量<sup>\[1\]</sup>做好事，介呢爾拉樣樣好算乾淨。<sup>42</sup> 爾拉<u>法利賽</u>人有禍祟！因爲把薄荷，芸香，等百樣菜，十股裏頭尊起一股，只是弗留心公義等愛敬神明。但是蕩樣是該做個，就是箇樣也弗該錯落。<sup>43</sup> 爾拉<u>法利賽</u>人有禍祟！因爲聚會堂裏歡喜坐上位，市面上歡喜人家請爾安。<sup>44</sup> 讀書人等<u>法利賽</u>人，爾拉假好人有禍祟！因爲爾拉像看弗出個墳墓介，上頭走個主顧弗得知。」

<sup>\[1\] *Peng-veng* *wô*, pô li-hyiang læ-tih-go tong-si. 本文話，把裏向來的個東西。（原註）</sup>

<sup>45</sup> Yiu ih-go kao lih-fah go sin-sang kʽæ kʽeo, teng Gyi wô, “Sin-sang, Ng ka wô yia z tsao-tʽah ah-lah go.” <sup>46</sup> Yiæ-su z-ka wô, “Ng-lah kao lih-fah go sin-sang yia yiu ʽo-se! ing-we ng-lah pô næn-tʽiao-go djong-tæn fông læ nying-kô kyin-kah-deo; keh-sing djong-tæn, ng-lah zi lin ih-meh ts-deo feh kʽeng bang-djôh gyi. <sup>47</sup> Ng-lah yiu ʽo-se! ing-we ng-lah kyʽi-zao keh-sing sin-cü-nying-go veng-mo, gyi nying z ng-lah tsu-tsong sah-go. <sup>48</sup> Ka-ni, ng-lah te-tsing *gyi* *z* *ng-lah-go* *tsu-tsong*, ng-lah yia hwun-hyi tsu-tsong tso-go z-ken; ing-we ng-lah tsu-tsong teng gyi-lah long-sah, ng-lah teng gyi-lah tso veng. <sup>49</sup> Keh-lah keh-we tsʽong-ming-go Jing-ming z-ka wô, ‘Ngô we tsʽa sin-cü-nying teng s-du tao gyi-lah u-sen kyʽi; yiu-sing gyi-lah we long-sah, *yiu-sing* gyi-lah we ken gyi cʽih: <sup>50, 51</sup> z-ka, dzong kʽæ-bih tʽin-di yi-læ liu-cʽih long-tsong sin-cü-nying-go hyüih, dzong Üô-pah-go hyüih kyʽi-deo, ih-dzih tao keh tsi-dæn da-din cong-nyiang long-sah Sah-kyüô-li-üô-go hyüih, tu iao hyiang-djôh keh-go shü-dæ tʽao-wæn.’ Ngô wô hyiang ng-lah dao, Tsing-tsing z-go; tsong iao hyiang-djôh yin-dzæ-go shü-dæ tʽao-wæn. <sup>52</sup> Ng-lah kao lih-fah go sin-sang yiu ʽo-se! ing-we cü-sih-go yiah-z peh ng deh-leh-kyʽi-de: ng-lah zi feh tseo-tsing-kyʽi, læ-tih tseo-tsing-go cü-kwu ng-lah yia feh hyü gyi *tseo-tsing-kyʽi*.”

<sup>45</sup> 有一個教律法個先生開口，等其話：「先生，爾介話也是糟蹋阿拉個。」<sup>46</sup> <u>耶穌</u>是介話：「爾拉教律法個先生也有禍祟！因爲爾拉把難挑個重擔放來人家肩胛頭，箇星重擔，爾拉自連一末指頭弗肯碰着其。<sup>47</sup> 爾拉有禍祟！因爲爾拉去造箇星先知人個墳墓，其人是爾拉祖宗殺個。<sup>48</sup> 介呢，爾拉對證其是爾拉個祖宗，爾拉也歡喜祖宗做個事幹，因爲爾拉祖宗等其拉弄煞，爾拉等其拉做墳。<sup>49</sup> 箇拉箇位聰明個神明是介話：『我會差先知人等使徒到其拉烏碎去，有星其拉會弄煞，有星其拉會趕其出。<sup>50, 51</sup> 是介，從開闢天地以來流出攏總先知人個血，從<u>亞伯</u>個血起頭，一直到箇祭壇大殿中央弄煞<u>撒迦利亞</u>個血，都要向着箇個世代討還。』我話向爾拉道，真真是個，總要向着現在個世代討還。<sup>52</sup> 爾拉教律法個先生有禍祟！因爲知識個鑰匙撥爾奪勒去了。爾拉自弗走進去，來的走進個主顧爾拉也弗許其走進去。」

<sup>53</sup> Yiæ-su teng gyi-lah kông keh-sing shih-wô z-ʽeo, doh-shü-nying teng Fah-li-sæ nying ziu sah-kʽeo tsʽao *Gyi*, iao kyih Gyi hyü-to shih-wô kông-cʽih sön-tsiang: <sup>54</sup> tæn-teng Gyi tsʽing-kʽeo kông-cʽih-læ, zing ih-go leo-dong hao kao Gyi zông.

<sup>53</sup> <u>耶穌</u>等其拉講箇星說話時候，讀書人等<u>法利賽</u>人就煞扣吵其，要激其許多說話講出算賬。<sup>54</sup> 單等其親口講出來，尋一個漏洞好告其上。

---

### Lk. XII.

Keh z-ʽeo yiu kyi-væn nying jü-long-læ, dô-kô kyiah nao-læ-nao-kyʽi, *Yiæ-su* sin teng meng-du wô, “Ng-lah iao kwu-djôh Fah-li-sæ nying-go kao-shü, ziu-z kô-hao i-s. <sup>2</sup> En-dzông z-ken, *m-yiu* *ih-yiang* feh we lu-cʽih-læ; s-ʽô z-ken, m-yiu ih-yiang feh we peh nying-kô hyiao-teh. <sup>3</sup> Keh-lah ng-lah læ en-en u-sen væn-pah sô kông-go, we peh nying-kô læ liang-liang di-fông tʽing-meng; ng-lah mih-feh-dong-fong oh-lô tsiang-leh ng-to kông-go, we peh nying-kô læ oh-teng djün-kʽæ-kyʽi.

箇時候有幾萬人聚攏來，大家腳踔來踔去，<u>耶穌</u>先等門徒話：「爾拉要顧着<u>法利賽</u>人個酵水，就是假好意思。<sup>2</sup> 暗藏事幹，嘸有一樣弗會露出來，私下事幹，嘸有一樣弗會撥人家曉得。<sup>3</sup> 箇拉爾拉來暗暗烏碎凡百所講個，會撥人家來亮亮地方聽聞，爾拉密弗洞風屋落張勒耳朵講個，會撥人家來屋頂傳開去。

<sup>4</sup> “Ngô-go beng-yiu, Ngô wô hyiang ng-lah dao, Keh-sing tsih *we* sah kyi-sing, ʽeo-deo m-kao bih-yiang we tso go, hao-vong pʽô gyi. <sup>5</sup> Ngô ts-tin ng-lah kæ pʽô jü ni: kæ pʽô sah-diao ng ʽeo-deo wa yiu gyün-ping we kʽang ng lôh di-nyüoh-li kyʽi keh-go Cü-kwu; Ngô jih-dzæ wô hyiang ng-lah dao, ng-lah kæ pʽô Gyi. <sup>6</sup> Ng-tsah mô-tsiang kyʽi feh-z nyi-feng nying-ts hao ma-de? gyi-cong ih-tsah Jing-ming tu feh we mông-kyi: <sup>7</sup> ziu-z ng-lah deo-fah yia keng-keng tu shü-hao-liao. Keh-lah hao-vong pʽô; ng-lah z pi hyü-to mô-tsiang wa kwe-djong.

<sup>4</sup> 「我個朋友，我話向爾拉道，箇星只會殺肌身，後頭嘸告別樣會做個，好甮怕其。<sup>5</sup> 我指點爾拉該怕誰呢。該怕殺掉爾後頭還有權柄會揞爾落地獄裏去箇個主顧，我實在話向爾拉道，爾拉該怕其。<sup>6</sup> 五隻麻雀豈弗是二分銀子好買了？其中一隻神明都弗會忘記。<sup>7</sup> 就是爾拉頭髮也根根都數好了。箇拉好甮怕，爾拉是比許多麻雀還貴重。

<sup>8</sup> “Ngô wô hyiang ng-lah dao, Væn-pah læ nying-kô min-zin we tsiao-jing Ngô cü-kwu, Nying-go Ng-ts læ Jing-ming-go tʽin-s min-zin yia we tsiao-jing gyi: <sup>9</sup> læ nying-kô min-zin feh tsiao-jing Ngô cü-kwu, læ Jing-ming-go tʽin-s min-zin yia feh tsiao-jing gyi. <sup>10</sup> Væn-pah kông shih-wô teh-ze Nying-go Ng-ts, hao sô gyi diao: dæn-z sih-doh Sing-Ling cü-kwu, z sô-feh-diao-go. <sup>11</sup> Nying-kô tʽo ng-lah tao jü-we-dông-li, tao kwun-fu teng yiu gyün-ping cü-kwu min-zin, hao-vong zeo dza-go yiang-shih dza-go shih-wô feng-pʽeo, ʽôh-tsia soh-go shih-wô hao kông: <sup>12</sup> ing-we kæ kông go shih-wô, Sing-Ling tông-z we kao hyiang ng-lah dao.

<sup>8</sup> 「我話向爾拉道，凡百來人家面前會招認我主顧，人個兒子來神明個天使面前也會招認其。<sup>9</sup> 來人家面前弗招認我主顧，來神明個天使面前也弗招認其。<sup>10</sup> 凡百講說話得罪人個兒子，好赦其掉；但是褻瀆聖靈主顧，是赦弗掉個。<sup>11</sup> 人家拖爾拉到聚會堂裏，到官府等有權柄主顧面前，好甮愁咋個樣式咋個說話分剖，或者啥個說話好講。<sup>12</sup> 因爲該講個說話，聖靈當時會教向爾拉道。」

<sup>13</sup> Cong-nying li-hyiang yiu ih-go teng Yiæ-su wô, “Sin-sang, *ah-lah* yi-lôh-go tsʽæn-nyih eo hyüong-di teng ngô dô-kô feng-feng-kʽæ.” <sup>14</sup> Yiæ-su teng gyi wô, “Ng-go nying, jü fong Ngô læ ng-lah cong-nyiang tso sing kwun-s feng kô-kyi cü-kwu ni?”

<sup>13</sup> 衆人裏向有一個等<u>耶穌</u>話：「先生，阿拉遺落個產業謳兄弟等我大家分分開。」<sup>14</sup> <u>耶穌</u>等其話：「爾個人，誰封我來爾拉中央做審官司分家計主顧呢？」

<sup>15</sup> Ziu teng gyi-lah wô, “Ng-lah iao kwu-djôh iao kying-bông keh-go tʽen-sing: ih-go nying *kô-kyi* to, gyi-go sing-ming yia feh kʽao-djôh kô-kyi.” <sup>16</sup> Ziu kông ih-go pi-fông peh gyi-lah tʽing, z-ka wô, “Yiu ih-go yiu-lao, gyi din-di-li-go nyin-dzing hao-leh-kying: <sup>17</sup> gyi-zi sing-li læ-tih tang-sön, z-ka wô, ‘Ngô cʽih-tsʽæn m-tsʽæ hao kyʽi kʽông; dza long-fah?’ <sup>18</sup> Yi wô, ‘Ngô ka kyʽi tso: koh-tsʽông do-leh tsʽah-diao-ts, tsæ kyʽi do-tin; ngô-go cʽih-tsʽæn teng ho-veh keh-deo long-tsong kyʽi kʽông: <sup>19</sup> ziu teng ngô weh-ling wô, Weh-ling! ng yiu hyü-to ho-veh læ-kæn, yiu-ho nyin-su hao yüong; keh-tsao ng hao en-sing, hao kyʽüoh-kyʽüoh hah-hah, hao kwʽa-weh.’ <sup>20</sup> Dæn-z Jing-ming teng gyi wô, ‘Nyü-beng-go nying, kyih-mih yia-tao iao tʽao ng-go weh-ling wæn: keh-tsao ng be-hao-kæn-go tong-si kwe peh jü ni?’ <sup>21</sup> Væn-pah we-leh zi tsih-jü dzæ-veh, læ Jing-ming u-sen feh tso yiu-lao, ziu-z keh-cü nying.”

<sup>15</sup> 就等其拉話：「爾拉要顧着要謹防箇個貪心。一個人家計多，其個性命也弗靠着家計。」<sup>16</sup> 就講一個比方撥其拉聽，是介話：「有一個有佬，其田地裏個年成好勒緊。<sup>17</sup> 其自心裏來的打算，是介話：『我出產嘸采好去囥，咋弄法？』<sup>18</sup> 又話：『我介去做。穀倉馱勒拆掉仔，再起大點，我個出產等貨物箇頭攏總去囥。<sup>19</sup> 就等我活靈話，活靈！爾有許多貨物來間，有夥年數好用，箇遭爾好安心，好喫喫喝喝，好快活。』<sup>20</sup> 但是神明等其話：『愚笨個人，今末夜到要討爾個活靈還。箇遭爾備好間個東西歸撥誰呢？』<sup>21</sup> 凡百爲了自積聚財物，來神明烏碎弗做有佬，就是箇株人。」

<sup>22</sup> Gyi ziu teng meng-du wô, “Keh-lah Ngô wô hyiang ng-lah. dao, M-nao we-leh sing-ming zeo-meng, soh-go hao kyʽüoh; yia m-nao we-leh kyi-sing *zeo-meng*, soh-go hao cʽün. <sup>23</sup> Sing-ming tsong pi kyʽüoh-zih kwe-djong; kyi-sing tsong pi cʽün-tsiah *kwe-djong*. <sup>24</sup> Hao tsʽeng-tsʽeng keh-sing lao-ô kʽen; gyi-lah yi feh ʽô iang, yi feh siu-keh; yi m-neh koh-tsʽông, yi m-neh dzæn-vông; Jing-ming yia we iang gyi: ng-lah pi tiao kwe-djong tsʽô to-siao ni? <sup>25</sup> Ng-lah *ziu-z* zeo-meng, jü neng-keo to tso ih-kʽeh nying? <sup>26</sup> Ka-ni, keh ting siao-go ng-lah tso-feh-læ, bih-nyiang-kao dza-we læ-tih zeo ni? <sup>27</sup> Hao tsʽeng-tsʽeng keh-sing pah-ʽeh hwô kʽen, gyi dza do-kyʽi-læ: gyi yi feh lao-loh, yi feh fông hwô; Ngô wô hyiang ng dao, Ziu-z Sô-lo-meng ting üong z-ʽeo, gyi-go cʽün-tsiah yia feh gyih-jü ih-tô pah-ʽeh hwô. <sup>26</sup> Keh-go *yia*-tsʽao, kyih-mih din-pæn-li læ-tong, ming-tsiao ziu tiu-leh ho-lu-li, Jing-ming *wa* we z-ka tsông-pæn gyi; ʽo-hwông ng-lah, siao siang-sing go cü-kwu ma?

<sup>22</sup> 其就等門徒話：「箇拉我話向爾拉道，嘸得好爲了性命愁悶，啥個好喫；也嘸得好爲了肌身愁悶，啥個好穿。<sup>23</sup> 性命總比喫食貴重，肌身總比穿着貴重。<sup>24</sup> 好忖忖箇星老鴉看，其拉又弗下秧，又弗收割，又嘸得穀倉，又嘸得棧房，神明也會養其。爾拉比鳥貴重差多少呢？<sup>25</sup> 爾拉就是愁悶，誰能夠多做一刻人？<sup>26</sup> 介呢，箇頂小個爾拉做弗來，別樣告咋會來的愁呢？<sup>27</sup> 好忖忖箇星百合花看，其咋大起來。其又弗勞碌，又弗紡花，我話向爾道，就是<u>所羅門</u>頂勇時候，其個穿着也弗及如一朵百合花。<sup>28</sup> 箇個野草，今末田畈裏來東，明朝就丟勒火爐裏，神明還會是介裝扮其，何況爾拉，小相信個主顧嗎？

<sup>29</sup> “Ng-lah hao-vong tang-sön soh-go hao kyʽüoh, soh-go hao hah, yia hao-vong sing-mông-feh-ding. <sup>30</sup> Keh-sing tu z tʽin-ʽô bih-koh-nying sô tang-sön-go: keh z ng-lah Ah-tia hyiao-teh ng iao yüong-go. <sup>31</sup> Dæn-z ng-lah kyʽi tang-sön Jing-ming-go koh; keh-sing ih-tsʽih tu we kô-tsʽeo peh ng. <sup>32</sup> Ng-lah siao-siao ih-de yiang, hao-vong pʽô; keh-go koh z ng-lah Ah-tia hwun-hyi peh ng-lah go. <sup>33</sup> Ng-lah kô-kyi do-leh ma-diao-ts, tso hao-z; tʽi ng-lah zi kyʽi be-bæn tʽin-zông feh we gyiu go dzin-dæ, yüong-feh-wun-go dzæ-veh; z dao-zeh tseo-feh-long, cü-djong feh we cü go u-dông. <sup>34</sup> Ing-we ng-lah-go dzæ-veh læ ʽah-li, ng-lah-go sing yia we læ ʽah-li.

<sup>29</sup> 「爾拉好甮打算啥個好喫，啥個好喝，也好甮心網弗定。<sup>30</sup> 箇星都是天下別國人所打算個。箇是爾拉阿爹曉得爾要用個。<sup>31</sup> 但是爾拉去打算神明個國，箇星一切都會加湊撥爾。<sup>32</sup> 爾拉小小一隊羊，好甮怕，箇個國是爾拉阿爹歡喜撥爾拉個。<sup>33</sup> 爾拉家計馱勒賣掉仔，做好事，替爾拉自去備辦天上弗會舊個錢袋，用弗完個財物，是盜賊走弗攏，蛀蟲弗會蛀個烏蕩。<sup>34</sup> 因爲爾拉個財物來何裏，爾拉個心也會來何裏。

<sup>35</sup> “Ng-lah-go iao-bo-li kyiao-sing-ta iao kyi-hao-tong; teng-tsæn iao tin-hao-tong. <sup>36</sup> Ng-lah zi yia iao ziang *ti-ʽô*-nying læ-kæn z-ʽeo cü-nying-kô dzong kyʽüoh hao-nyih-tsiu kyü-læ; gyi tseo-tao, meng ih kʽao, lih-kʽeh ziu hao kʽæ peh gyi. <sup>37</sup> Cü-nying-kô ih tao, kʽen-kyin gyi-lah kying-sing z-ʽeo-tong, keh-sing nu-boh tao yiu foh-kyʽi. Ngô tsing wô hyiang ng-lah dao, *Cü-nying-kô* pih-ding zi kyi-leh kyiao-sing-ta, peh gyi-lah zo-zih, zi læ tông-dzih gyi-lah. <sup>38</sup> *Cü-nying-kô* nyi-kang læ, sæn-kang læ, kʽen-kyin *gyi-lah* z-ka-go, keh-sing nu-boh tao yiu foh-kyʽi. <sup>39</sup> Kô-cü ziah hyiao-teh zeh dza z-ʽeo læ, pih-ding kying-sing, tsæ-ve eo gyi oh-lô tsʽah dong, keh z ng-lah hyiao-teh-go. <sup>40</sup> Keh-lah ng-lah yia tông-kæ bông-be-hao: ing-we Nying-go Ng-ts læ-go z-ʽeo z ng-lah tsʽeng-feh-tao-go.”

<sup>35</sup> 「爾拉個腰縛裏繳身帶要繫好東，燈盞要點好東。<sup>36</sup> 爾拉自也要像底下人來間時候主人家從喫好日酒歸來，其走到，門一敲，立刻就好開撥其。<sup>37</sup> 主人家一到，看見其拉警醒侍候東，箇星奴僕倒有福氣。我真話向爾拉道，主人家必定自繫勒繳身帶，撥其拉坐席，自來當值其拉。<sup>38</sup> 主人家二更來，三更來，看見其拉是介個，箇星奴僕倒有福氣。<sup>39</sup> 家主若曉得賊咋時候來，必定警醒，再𣍐謳其屋落拆洞，箇是爾拉曉得個。<sup>40</sup> 箇拉爾拉也當該防備好。因爲人個兒子來個時候是爾拉忖弗到個。」

<sup>41</sup> Pe-teh teng Gyi wô, “Cü, keh-go pi-fông wa-z *tæn-tsih* we-leh ah-lah kông ni, wa-z lin cong-nying?” <sup>42</sup> Cü z-ka wô, “Jü z cong-sing tsʽong-ming-go tsiang-vông sin-sang, cü-nying-kô tʽôh gyi kwun oh-li-go *cong* nu-boh, ze z-ʽeo tsiao-su feng kʽeo-liang peh gyi-lah? <sup>43</sup> Cü-nying-kô tseo-læ, kʽen-kyin yiu nu-boh z-ka tso-fah, keh-go nu-boh tao yiu foh-kyʽi. <sup>44</sup> Ngô jih-we wô hyiang ng-lah dao, *Cü-nying-kô* we peh gyi kwun long-tsong kô-kyi. <sup>45</sup> Ziah yiu nu-boh sing-li wô, ‘Ngô cü-nying-kô iao tæn-kôh-kyi læ-de;’ ziu kyʽi tang keh-sing nen-nyü-go yüong-nying, zi kyʽi kyʽüoh-kyʽüoh hah-hah, ping-tsʽia kyʽüoh-leh tse-tse: <sup>46</sup> keh-go nu-boh siang-feh-tao-go nyih-ts, feh teh-cü-go z-ʽeo, gyi-go cü-nying-kô læ-de; ziu iao <sup>\[1\]</sup>tang gyi li-ʽæ, peh gyi teng feh siang-sing cü-kwu dô-kô yiu-veng. <sup>47</sup> Hyiao-teh gyi cü-nying-kô-go ts-i, feh yü-sin bông-be, yia feh i gyi-go ts-i tso, keh-go nu-boh iao tang hyü-to pæn-su. <sup>48</sup> Feh hyiao-teh-go cü-kwu, ziah tso kæ tang go z-ken, gyi-go pæn-su tao tang-leh kyʽüih. Væn-pah peh gyi to go cü-kwu, iao gyi yia iao to: *væn-pah* kao-dæ gyi to go cü-kwu, tʽao gyi yia iao yü-kô to.

<sup>41</sup> <u>彼得</u>等其話：「主，箇個比方還是單只爲了阿拉講呢，還是連衆人？」<sup>42</sup> 主是介話：「誰是忠心聰明個賬房先生，主人家託其管屋裏個衆奴僕，隨時候照數分口糧撥其拉？<sup>43</sup> 主人家走來，看見有奴僕是介做法，箇個奴僕倒有福氣。<sup>44</sup> 我實惠話向爾拉道，主人家會撥其管攏總家計。<sup>45</sup> 若有奴僕心裏話：『我主人家要耽擱記來了。』就去打箇星男女個傭人，自去喫喫喝喝，並且喫勒醉醉。<sup>46</sup> 箇個奴僕想弗到個日子，弗得知個時候，其個主人家來了，就要打其厲害<sup>\[1\]</sup>，撥其等弗相信主顧大家有份。<sup>47</sup> 曉得其主人家個旨意，弗預先防備，也弗依其個旨意做，箇個奴僕要打許多板數。<sup>48</sup> 弗曉得個主顧，若做該打個事幹，其個板數倒打勒缺。凡百撥其多個主顧，要其也要多，凡百交代其多個主顧，討其也要愈加多。

<sup>\[1\] *ʽÔh* *wô*, tsæn gyi nyüoh-tsiang: *ʽôh*, te-tsæn-kʽæ. 或話，斬其肉醬。或，對斬開。（原註）</sup>

<sup>49</sup> Ngô læ z iao tiu ho læ di-yiang: ziah-z yi-kying dziah-kyʽi-læ-de, Ngô wa iao soh-go *bih-nyiang-kao*? <sup>50</sup> Ngô yiu ih-go si-li iao ziu go; *keh-go* *si-li* feh-zing tso-dzing, Ngô sing dza ih-go kyih-fah! <sup>51</sup> Ng-lah dao-z Ngô læ z s-teh shü-kæn-zông yiu tʽa-bing ma? Ngô wô hyiang ng-lah dao, Feh-z; z s-teh gyi zao-kʽæ. <sup>52</sup> Dzong-kying-yi-ʽeo, ih-kô li-hyiang ng-go nying iao dô-kô zao-kʽæ, sæn-go teng liang-go, liang-go teng sæn-go. <sup>53</sup> Ah-tia teng ng-ts, ng-ts teng ah-tia; ah-nyiang teng nön, nön teng ah-nyiang; ah-bo teng sing-vu, sing-vu teng ah-bo, tu we zao-kʽæ.”

<sup>49</sup> 「我來是要丟火來地垟。若是已經着起來了，我還要啥個別樣告？<sup>50</sup> 我有一個洗禮要受個，箇個洗禮弗曾做成，我心咋一個急法！<sup>51</sup> 爾拉道是我來是使得世間上有太平嗎？我話向爾拉道，弗是，是使得其造開。<sup>52</sup> 從今以後，一家裏向五個人要大家造開，三個等兩個，兩個等三個。<sup>53</sup> 阿爹等兒子，兒子等阿爹；阿孃等囡，囡等阿孃；阿婆等新婦，新婦等阿婆，都會造開。」

<sup>54</sup> *YIÆ-SU* ziu teng keh-do-dziao nying wô, “Ng-lah kʽen-kyin ih-tô yüing dzong si-pun-pin bô-kyʽi-læ, mô-zông ziu wô, ‘Iao lôh-yü-de;’ ʽeo-deo yü z we lôh-de. <sup>55</sup> *Kʽen-kyin* fah nen-fong, ziu wô, ‘Tʽin-kô iao nyih-de;’ *ʽeo-deo* z we nyih-de. <sup>56</sup> Kô-hao-nying! tʽin teng di-go siang-mao ng-lah we kʽen-leh-cʽih; yin-dzæ z soh-go z-ʽeo ng-lah dza-we kʽen-feh-cʽih ni? <sup>57</sup> Keh tsing-dzih-go *dao-li* ng-lah dza-we zi bin feh tsʽing-tʽong? <sup>58</sup> Ng teng te-deo dô-kô kyʽi kyin kwun z-ʽeo, pun-lu-li yüong zông-kying tang-mo tʽeh-cʽih gyi siu-li; kʽong-pʽô tʽo ng tao kwun-fu u-sen, kwun kao-fu peh zao-li, zao-li kyʽih ng lôh lao-kæn-li. <sup>59</sup> Ngô wô hyiang ng dao, Sah-kyiah-go dong-din wa m-neh wæn-wun, ng tsong feh neng-keo lao-kæn-li tseo-cʽih-læ.”

<sup>54</sup> <u>耶穌</u>就等箇大潮人話：「爾拉看見一朵雲從西半邊爬起來，馬上就話：『要落雨了。』後頭雨是會落了。<sup>55</sup> 看見發南風，就話：『天家要熱了。』後頭是會熱了。<sup>56</sup> 假好人！天等地個相貌爾拉會看勒出，現在是啥個時候爾拉咋會看弗出呢？<sup>57</sup> 箇正直個道理爾拉咋會自辨弗清通？<sup>58</sup> 爾等對頭大家去見官時候，半路裏用上緊打磨脫出其手裏，恐怕拖爾到官府烏碎，官交付撥皂吏，皂吏挈爾落牢監裏。<sup>59</sup> 我話向爾道，煞腳個銅鈿還嘸得還完，爾總弗能夠牢監裏走出來。」

---

### Lk. XIII.

Keh z-ʽeo yiu-sing nying læ tʽong-cü Yiæ-su, wô Pe-lah-to pô *kyi-go* Kyüô-li-li nying-go hyüih teng gyi-lah tsi-veh ʽo-long-de. <sup>2</sup> Yiæ-su we-teh gyi-lah, wô, “Keh-sing Kyüô-li-li nying tsao-djôh ka do *ʽo-se*, ng dao-z pi væn-pah Kyüô-li-li nying kah-nga yiu ze ma? <sup>3</sup> Ngô wô hyiang ng-lah dao, Feh-z ka: ng-lah ziah feh we-sing-cün-i, long-tsong yia iao z-ka mih-diao. <sup>4</sup> Wa-yiu keh jih-pah-go læ Si-lo-üô, ih-go kao-leo tih-tao ah-sah-go, ng dao-z keh-sing nying pi væn-pah djü læ Yiæ-lu-sah-leng go nying kah-nga <sup>\[1\]</sup>yiu ze ma? <sup>5</sup> Ngô wô hyiang ng-lah dao, Feh-z ka: ng-lah ziah feh we-sing-cün-i, long-tsong yia iao z-ka mih-diao.”

箇時候有星人來通知<u>耶穌</u>，話<u>彼拉多</u>把幾個<u>加利利</u>人個血等其拉祭物和攏了。<sup>2</sup> <u>耶穌</u>回答其拉，話：「箇星<u>加利利</u>人遭着介大禍祟，爾道是比凡百<u>加利利</u>人格外有罪嗎？<sup>3</sup> 我話向爾拉道，弗是介。爾拉若弗回心轉意，攏總也要是介滅掉。<sup>4</sup> 還有箇十八個來<u>西羅亞</u>，一個高樓跌倒壓煞個，爾道是箇星人比凡百住來<u>耶路撒冷</u>個人格外有罪<sup>\[1\]</sup>嗎？<sup>5</sup> 我話向爾拉道，弗是介。爾拉若弗回心轉意，攏總也要是介滅掉。」

<sup>\[1\] *Peng-veng* *z-ngæn*, kyʽin tsa. 本文字眼，欠債。（原註）</sup>

<sup>6</sup> Ziu kông keh-go pi-fông: “Yiu ih-go nying yiu vu-hwô-ko jü læ gyi-go bu-dao-yün-li cong-kæn; tseo-læ zing gyi-go ko-ts, *zing-zing* zing-feh-djôh. <sup>7</sup> Ziu teng yün-deo wô, ‘Keh-cü vu-hwô-ko jü ngô læ zing ko-ts yi-kying sæn nyin de, *zing-zing* zing-feh-djôh: hao tsôh-diao gyi; keh-kwʽe di peh gyi tʽao-lih ʽo-yüong ni?’ <sup>8</sup> Yün-deo we-teh gyi, z-ka wô, ‘Cü, kying-nyin tsʽia peh gyi læ-tong, teng ngô pô gyi dön-dön gyüih ih-gyüih üong-üong feng: <sup>9</sup> ziah-z kyih ko-ts, *ziu* *hao*; ziah feh-z ka, ʽeo-deo *yi* hao tsôh gyi diao.’”

<sup>6</sup> 就講箇個比方：「有一個人有無花果樹來其個葡萄園裏種間，走來尋其個果子，尋尋尋弗着。<sup>7</sup> 就等園頭話：『箇株無花果樹我來尋果子已經三年了，尋尋尋弗着。好斫掉其，箇塊地撥其討力何用呢？』<sup>8</sup> 園頭回答其，是介話：『主，今年且撥其來東，等我把其團團掘一掘壅壅糞。<sup>9</sup> 若是結果子，就好；若弗是介，後頭又好斫其掉。』」

<sup>10</sup> EN-SIH nyih-ts *Yiæ-su* læ ih-go jü-we-dông-li læ-kæn kông dao-li. <sup>11</sup> Yiu ih-go nyü-nying peh fong-bing kyü long-leh jih-pah nyin, iao-kweh ho-long, ih-ngæn dzih-feh-kyʽi. <sup>12</sup> Yiæ-su ih kʽen-kyin gyi, ziu eo-long-læ, teng gyi wô, “Nyü-nying, ng-go bing teng ng tʽeh-diao-de.” <sup>13</sup> Ziu liang-tsah siu en gyi ih-en: *nyü-nying* lih-kʽeh dzih-kyʽi-læ-de, tsæn-me Jing-ming.

<sup>10</sup> 安息日子<u>耶穌</u>來一個聚會堂裏來間講道理。<sup>11</sup> 有一個女人撥風病鬼弄勒十八年，腰骨藃攏，一眼直弗起。<sup>12</sup> <u>耶穌</u>一看見其，就謳攏來，等其話：「女人，爾個病等爾脫掉了。」<sup>13</sup> 就兩隻手按其一按。女人立刻直起來了，讚美神明。

<sup>14</sup> Kwun jü-we-dông go nying ʽeng Yiæ-su en-sih-nyih læ-tong i bing, ziu kʽæ kʽeo, teng cong-nying wô, “Yiu loh nyih hao tso kong-fu: keh *loh* *nyih* li-hyiang ng-lah hao læ i bing; en-sih-nyih m-nao *læ*.” <sup>15</sup> Cü ziu we-teh gyi, wô, “Kô-hao-nying, en-sih-nyih ng-lah ih-pæn nying jü feh læ gyi gyin-li ka gyi ngeo teng li-ts, kyʽin-cʽih peh gyi kyʽüoh shü ni? <sup>16</sup> Hwông-tsʽia keh-go nyü-nying, z Üô-pah-lah-hen ʽeo-dæ, Sah-dæn bo-djü gyi yi-kying jih-pah nyin, *ziu-z* en-sih-nyih næn-dao feh tông-kæ ka gyi kyih ma?” <sup>17</sup> Yiæ-su kông keh-go shih-wô, gyi-go te-deo tu wông-kʽong-de: cong-nying, we-leh Gyi tso-cʽih-læ-go yiu-ho kwông-ming-tsing-da z-ken, tu hwun-hyi-de.

<sup>14</sup> 管聚會堂個人恨<u>耶穌</u>安息日來東醫病，就開口，等衆人話：「有六日好做工夫。箇六日裏向爾拉好來醫病，安息日嘸得好來。」<sup>15</sup> 主就回答其，話：「假好人，安息日爾拉一般人誰弗來其圈裏解其牛等驢子，牽出撥其喫水呢？<sup>16</sup> 況且箇個女人，是<u>亞伯拉罕</u>後代，<u>撒但</u>縛住其已經十八年，就是安息日難道弗當該解其結嗎？」<sup>17</sup> <u>耶穌</u>講箇個說話，其個對頭都惶恐了。衆人，爲了其做出來個有夥光明正大事幹，都歡喜了。

<sup>18</sup> *Yiæ-su* z-ka wô, “Jing-ming-go koh ziang soh-si? tao-ti yiu soh-go hao pi gyi? <sup>19</sup> Kʽo-pi-ziang ih-lih ka-tsʽæ-ts, nying do-ts ʽô læ gyi hwô-yün-li; ziu dziang-kyʽi-læ, dzing-leh ih-cü do jü; tʽin-li-go tiao tu deng-leh gyi ô-ts-li.”

<sup>18</sup> <u>耶穌</u>是介話：「神明個國像啥西？到底有啥個好比其？<sup>19</sup> 可比像一粒芥菜子，人馱仔下來其花園裏，就長起來，成勒一株大樹，天裏個鳥都庉勒其椏枝裏。」

<sup>20</sup> Yi wô, “Jing-ming-go koh tao-ti yüong soh-si hao pi gyi? <sup>21</sup> Kʽo-pi-ziang kao-shü, nyü-nying do-læ kʽông-leh sæn-teo min-feng cong-nyiang, teng-tao long-tsong fah-kao.”

<sup>20</sup> 又話：「神明個國到底用啥西好比其？<sup>21</sup> 可比像酵水，女人馱來囥勒三斗麪粉中央，等到攏總發酵。」

<sup>22</sup> *YIÆ-SU* tao Yiæ-lu-sah-leng kyʽi, jing-da tseo-ko kôh zing-li kôh hyiang-tsʽeng, læ-tih kông dao-li. <sup>23</sup> Yiu ih-go nying teng Gyi wô, “Cü, teh-djôh kyiu go cü-kwu kyʽüih feh kyʽüih?” Yiæ-su teng gyi-lah wô, <sup>24</sup> “Ng-lah hao pʽing-ming tsʽang-tsing keh ih-deo ʽah-tsah-go meng-li kyʽi: Ngô wô hyiang ng-lah dao, tsiang-læ yiu hyü-to nying iao-siang tseo-tsing-kyʽi, wa feh neng-keo. <sup>25</sup> Cü-nying-kô bô-kyʽi pô meng kwæn-hao, ng-lah lih-leh nga-deo kʽao-kʽao meng, wô, ‘Cü, Cü, kʽæ-kʽæ peh ah-lah,’ Gyi we-teh wô, ‘Ng-lah dzong ʽah-li ka læ Ngô feh hyiao-teh,’—— <sup>26</sup> ka z-ʽeo ng-lah we wô, ‘Ah-lah læ Ng-go min-zin kyʽüoh-ko-de hah-ko-de, Ng yia læ ah-lah do-ka-zông kông dao-li ko-de.’ <sup>27</sup> Keh-tsao Gyi we wô, ‘Ngô wô hyiang ng-lah dao, Ng-lah dzong ʽah-li ka læ Ngô feh hyiao-teh: ng-lah tso fi-li z-ken cü-kwu, long-tsong teng Ngô tseo-kʽæ-kyʽi.’ <sup>28</sup> Ng-lah kʽen-kyin Üô-pah-lah-hen, Yi-sah, Yüô-kôh, teng cong sin-cü-nying læ Jing-koh li-hyiang, ng-lah zi nga-deo ken-cʽih-tong; læ keh-deo ziu yiu ngao-leh ngô-tsʽ di-kʽoh-go sing-hyiang. <sup>29</sup> Yiu nying dzong tong-pin si-pin, dzong nen-pin poh-pin we læ, læ Jing-koh-li zo-zih. <sup>30</sup> Ping-tsʽia yiu-sing dzæ-ʽeo-go we zông-zin; yiu-sing dzæ-zin-go we lôh-ʽeo.”

<sup>22</sup> <u>耶穌</u>到<u>耶路撒冷</u>去，順埭走過各城裏各鄉村，來的講道理。<sup>23</sup> 有一個人等其話：「主，得着救個主顧缺弗缺？」<u>耶穌</u>等其拉話：<sup>24</sup> 「爾拉好拼命撐進箇一頭狹窄個門裏去。我話向爾拉道，將來有許多人要想走進去，還弗能夠。<sup>25</sup> 主人家爬起把門關好，爾拉立勒外頭敲敲門，話：『主，主，開開撥阿拉，』其回答話：『爾拉從何裏介來我弗曉得』——<sup>26</sup> 介時候爾拉會話：『阿拉來爾個面前喫過了喝過了，爾也來阿拉大街上講道理過了。』<sup>27</sup> 箇遭其會話：『我話向爾拉道，爾拉從何裏介來我弗曉得。爾拉做非禮事幹主顧，攏總等我走開去。』<sup>28</sup> 爾拉看見<u>亞伯拉罕</u>、<u>以撒</u>、<u>雅各</u>、等衆先知人來神國裏向，爾拉自外頭趕出東，來箇頭就有咬勒牙齒啼哭個聲響。<sup>29</sup> 有人從東邊西邊，從南邊北邊會來，來神國裏坐席。<sup>30</sup> 並且有星在後個會上前，有星在前個會落後。」

<sup>31</sup> Keh ih-nyih yiu kyi-go Fah-li-sæ nying læ, teng Yiæ-su wô, “Hao tseo-cʽih, tao bih u-dông kyʽi; ing-we Hyi-lih tang-tsiang sah Ng.” <sup>32</sup> *Yiæ-su* teng gyi-lah wô, “Ng-lah tseo-kyʽi tʽong-cü keh-go wu-li, z-ka wô, Ngô kyih-mih teng ming-tsiao iao ken-cʽih kyü, i bing-tʽong; tao di-sæn nyih Ngô djün-be-de. <sup>33</sup> Dæn-z kyih-mih, ming-tsiao, teng ʽeo-nyih, Ngô pih iao tseo-go: ing-we tsæ m-yiu sin-cü-nying læ Yiæ-lu-sah-leng nga-deo long-sah-go. <sup>34</sup> Yiæ-lu-sah-leng! Yiæ-lu-sah-leng! ng sah-diao sin-cü-nying, keh-sing tsʽa tao ng-go u-dông læ-go, pô zah-deo kʽang-sah gyi; ng-go ng-nô Ngô to-siao we-su iao jü gyi long-læ, ziang kyi-nyiang yiah-sao ti-ʽô *u* siao-kyi ka, tsih-z ng-lah feh iao! <sup>35</sup> Ka-ni, ng-lah-go oh-lô iao pin-leh kʽong-di. Ngô tsing wô hyiang ng-lah dao, Ng-lah feh we tsæ kʽen-kyin Ngô, ih-dzih iao tao ng-lah we wô, ‘Kʽao-djôh Cü ming-deo læ-go Cü-kwu z-ing-kæ coh-tsæn-go,’ ka z-ʽeo.”

<sup>31</sup> 箇一日有幾個<u>法利賽</u>人來，等<u>耶穌</u>話：「好走出，到別烏蕩去，因爲<u>希律</u>打賬殺爾。」<sup>32</sup> <u>耶穌</u>等其拉話：「爾拉走去通知箇個狐狸，是介話，我今末等明朝要趕出鬼，醫病痛，到第三日我全備了。<sup>33</sup> 但是今末，明朝，等後日，我必要走個。因爲再嘸有先知人來<u>耶路撒冷</u>外頭弄煞個。<sup>34</sup> <u>耶路撒冷</u>！<u>耶路撒冷</u>！爾殺掉先知人，箇星差到爾個烏蕩來個，把石頭揞煞其，爾個兒囡我多少回數要聚其攏來，像雞娘翼梢底下捂小雞介，只是爾拉弗要！<sup>35</sup> 介呢，爾拉個屋落要變勒空地。我真話向爾拉道，爾拉弗會再看見我，一直要到爾拉會話：『靠着主名頭來個主顧是應該祝讚個』介時候。」

---

### Lk. XIV.

YIU ih-go en-sih-nyih, Yiæ-su tseo-tsing ih-go Fah-li-sæ nying deo-nao-lah oh-li kyʽüoh-væn; gyi-lah tʽeo-bun kʽen Gyi tong. <sup>2</sup> Tông Yiæ-su min-zin yiu ih-go sang kwu-tsiang bing cü-kwu: <sup>3</sup> Yiæ-su ziu kʽæ kʽeo, teng keh-sing kao lih-fah go sin-sang teng Fah-li-sæ nying z-ka wô, “En-sih-nyih i bing hao-s-teh feh?” <sup>4</sup> Gyi-lah feh hyiang. *Yiæ-su* coh gyi nying i-hao, peh gyi kyʽi. <sup>5</sup> Ziu teng gyi-lah wô, “Ng-lah ziah yiu ih-pʽih li-ts ʽôh-tsia ih-deo ngeo tih-lôh di-kʽang-li, *ziu-z* en-sih-nyih jü feh lih-kʽeh kyʽi liao gyi zông-læ ni?” <sup>6</sup> Yiæ-su keh-sing shih-wô gyi-lah ing-feh-læ.

有一個安息日，<u>耶穌</u>走進一個<u>法利賽</u>人頭腦拉屋裏喫飯，其拉偷伴看其東。<sup>2</sup> 當<u>耶穌</u>面前有一個生臌脹病主顧。<sup>3</sup> <u>耶穌</u>就開口，等箇星教律法個先生等<u>法利賽</u>人是介話：「安息日醫病好使得弗？」<sup>4</sup> 其拉弗響。<u>耶穌</u>給其人醫好，撥其去。<sup>5</sup> 就等其拉話：「爾拉若有一匹驢子或者一頭牛跌落地坑裏，就是安息日誰弗立刻去撩其上來呢？」<sup>6</sup> <u>耶穌</u>箇星說話其拉應弗來。

<sup>7</sup> *Yiæ-su* kʽen tsʽing-kæn-go nying-kʽah tu læ-tih kæn deo-we zo, ziu teng gyi-lah kông ih-go pi-fông, z-ka wô, <sup>8</sup> “Yiu nying-kô tsʽing ng kyʽi kyʽüoh hao-nyih-tsiu, m-nao zo deo-we: kʽong-pʽô gyi tsʽing-kæn-go nying-kʽah wa-yiu pi ng tseng-djong-go, <sup>9</sup> keh-tsao tsʽing ng teng gyi keh-go cü-kwu tseo-læ, teng ng wô, ‘Ng nyiang peh keh-we zo-ts:’ keh z-ʽeo ng wông-kʽong-siang *tsih* *hao* kyʽi zo kyih-sah keh-we. <sup>10</sup> Tsih-yiu tsʽing-kyʽi-go z-ʽeo kyʽi zo-leh kyih-sah keh-we: ka-ni tsʽing ng go cü-kwu ih læ, ziu teng ng wô, ‘Beng-yiu, tsʽing tao zông-deo kyʽi *zo-ts*:’ keh z-ʽeo læ zo-kʽah min-zin ng yiu tʽi-min. <sup>11</sup> Ing-we væn-pah zi sing-zông tso kao go, pih-ding kông gyi lôh tso ti; zi kông-lôh tso ti go, pih-ding sing gyi zông tso kao.”

<sup>7</sup> <u>耶穌</u>看請間個人客都來的揀頭位坐，就等其拉講一個比方，是介話：<sup>8</sup> 「有人家請爾去喫好日酒，嘸得好坐頭位。恐怕其請間個人客還有比爾尊重個，<sup>9</sup> 箇遭請爾等其箇個主顧走來，等爾話：『爾讓撥箇位坐仔。』箇時候爾惶恐相只好去坐結煞箇位。<sup>10</sup> 只有請去個時候去坐勒結煞箇位。介呢請爾個主顧一來，就等爾話：『朋友，請到上頭去坐仔。』箇時候來坐客面前爾有體面。<sup>11</sup> 因爲凡百自身上做高個，必定降其落做低；自降落做低個，必定升其上做高。」

<sup>12</sup> Yi teng tsʽing Gyi læ go cü-kwu wô, “Ng ʽôh-tsia be tsiu-væn be yia-væn z-ʽeo, m-nao tsʽing beng-yiu, hyüong-di, tsʽing-kyün, teng yiu dong-din go ling-sô-kô: kʽong-pʽô gyi-lah yia tsʽing ng-noh, ka-ni ng yiu pao-ing teh-djôh-de. <sup>13</sup> Dæn-z be-bæn ʽô-væn z-ʽeo, hao tsʽing gyüong-kwʽu, dzæn-dzih, kwa-kyiah, hah-ngæn keh-sing: <sup>14</sup> z-ka ng we yiu foh-kyʽi; ing-we gyi-lah feh neng-keo wæn ng-go li: teng tsing-dzih nying weh-cün-læ z-ʽeo ng we teh-djôh pao-ing go.”

<sup>12</sup> 又等請其來個主顧話：「爾或者備晝飯備夜飯時候，嘸得好請朋友，兄弟，親眷，等有銅鈿個鄰舍家。恐怕其拉也請爾儂，介呢爾有報應得着了。<sup>13</sup> 但是備辦下飯時候，好請窮苦，殘疾，拐腳，瞎眼箇星。<sup>14</sup> 是介爾會有福氣，因爲其拉弗能夠還爾個禮。等正直人活轉來時候爾會得着報應個。」

<sup>15</sup> Zo-kʽah cong-nyiang yiu ih-go nying tʽing-meng, ziu teng Yiæ-su wô, “Læ Jing-koh-li kyʽüoh væn cü-kwu tao yiu foh-kyʽi.”

<sup>15</sup> 坐客中央有一個人聽聞，就等<u>耶穌</u>話：「來神國裏喫飯主顧倒有福氣。」

<sup>16</sup> Yiæ-su teng gyi wô, “Yiu ih-go nying bæn-leh ih-zih do-tsiu, tsʽing hyü-to nying-kʽah: <sup>17</sup> zo-zih-go z-ʽeo tao-de, tsʽa gyi-go nu-boh kyʽi wô hyiang tsʽing-kæn-go nying-kʽah dao, ‘Hao læ-de; pah-yiang tong-si tu be-hao-de.’ <sup>18</sup> Gyi-lah long-tsong ih-yiang *sing-siang* we-foh-de. Deo-ih-go teng gyi wô, ‘Ngô yiu ih-pæn din ma-kæn, vu-pih-ts iao kyʽi kʽen-ko-go: tsʽing ng nyün-liang ngô.’ <sup>19</sup> Yi yiu ih-go wô, ‘Ngô yiu jih-deo ngeo ma-kæn, ngô kyʽi s-s-kʽen: tsʽing ng nyün-liang ngô.’ <sup>20</sup> Wa-yiu ih-go z-ka wô, ‘Ngô *kông-kông* hao-nyih-ko, keh-lah feh neng-keo læ.’ <sup>21</sup> Keh-go nu-boh ih tseo-kyü, pô keh-sing z-ken kao-su cü-nying-kô. Cü-nying-kô ziu ô-wông, teng nu-boh wô, ‘Kwʽa tseo tao zing-li-go ka-ka-long-long kyʽi, keh-sing gyüong-kwʽu, dzæn-dzih, kwa-kyiah, hah-ngæn, tu ling-leh tao dông-deo læ.’ <sup>22</sup> Nu-boh z-ka wô, ‘Cü, tsiao ng-go feng-fu yi-kying tso-hao-de; wa-yiu kʽong-go zo-deo.’ <sup>23</sup> Cü-nying-kô yi teng nu-boh wô, ‘Ng tseo tao do-lu-zông teng tsʽiang-pô-yin, *keh-deo* *læ-kæn-go* *nying* ngang-kʽô gyi-lah tsing-læ, s-teh ngô oh-lô hao zo-mun. <sup>24</sup> Ngô wô hyiang ng-lah dao, Keh-pæn *zin-deo* tsʽing-kæn-go nying, ngô ʽô-væn-go mi-dao ih-go tu feh kʽeng peh gyi zông-zông-kʽen.’”

<sup>16</sup> <u>耶穌</u>等其話：「有一個人辦了一席大酒，請許多人客。<sup>17</sup> 坐席個時候到了，差其個奴僕去話向請間個人客道：『好來了，百樣東西都備好了。』<sup>18</sup> 其拉攏總一樣心想回覆了。頭一個等其話：『我有一畈田買間，務必子要去看過個。請爾原諒我。』<sup>19</sup> 又有一個話：『我有十頭牛買間，我去試試看。請爾原諒我。』<sup>20</sup> 還有一個是介話：『我剛剛好日過，箇拉弗能夠來。』<sup>21</sup> 箇個奴僕一走歸，把箇星事幹告訴主人家。主人家就啞喤，等奴僕話：『快走到城裏個街街弄弄去，箇星窮苦，殘疾，拐腳，瞎眼，都領勒到蕩頭來。』<sup>22</sup> 奴僕是介話：『主，照爾個吩咐已經做好了，還有空個坐頭。』<sup>23</sup> 主人家又等奴僕話：『爾走到大路上等槍笆沿，箇頭來間個人硬抲其拉進來，使得我屋落好坐滿。<sup>24</sup> 我話向爾拉道，箇班前頭請間個人，我下飯個味道一個都弗肯撥其嚐嚐看。』」

<sup>25</sup> YIU ih-do-dziao nying teng Yiæ-su dô-kô tseo; *Yiæ-su* nyin-cün teng gyi-lah wô, <sup>26</sup> “Væn-pah tao Ngô u-dông læ-go cü-kwu, ziah feh pô tia-nyiang, lao-bo, ng-nô, hyüong-di, tsi-me, lin zi-go sing-ming kʽen-kyʽing, feh neng-keo tso Ngô-go meng-du. <sup>27</sup> Ping-tsʽia væn-pah feh pe zi jih-z-kô keng Ngô læ-go, yia feh neng-keo tso Ngô meng-du.

<sup>25</sup> 有一大潮人等<u>耶穌</u>大家走，<u>耶穌</u>扭轉等其拉話：<sup>26</sup> 「凡百到我烏蕩來個主顧，若弗把爹孃，老婆，兒囡，兄弟，姊妹，連自個性命看輕，弗能夠做我個門徒。<sup>27</sup> 並且凡百弗揹自十字架跟我來個，也弗能夠做我門徒。

<sup>28</sup> “Ng-lah cong-nyiang jü iao zao ih-go kao-leo, feh yü-sin zo-tæn-lôh pʽa gyi-go fi-yüong, læ-tong-go *dong-din* tao wun-kong keo-de feh? <sup>29</sup> Sæn-leh di-bun en-hao-ts, ʽeo-deo wun-kong-feh-læ, væn-pah kʽen-kyin-go cü-kwu *ih* *kʽen* ziu cʽü-siao gyi, z-ka wô, <sup>30</sup> ‘Keh-go cü-kwu zao-zao *kao-leo*, *tsih-yiu* kyʽi-deo, feh neng-keo wun-kong.’ <sup>31</sup> ʽÔh-tsia yiu ih-go koh-wông iao tseo-cʽih teng bih-go koh-wông tang-tsiang, kyʽi feh-z sin zo-tæn-lôh siang-liang-hao, ‘Ngô ta ih-væn ping, kyʽi ti-dih ta nyi-væn ping læ tang ngô cü-kwu, tao-ti tang-leh gyi ko feh?’ <sup>32</sup> Ziah feh-z ka, tsʽing dziu-dih wa yün-yün læ-kæn, we tsʽa nying kyʽi gyiu-ʽo. <sup>33</sup> Z-ka-go, ng-lah kôh-nying ziah feh kyʽi-diao zi ih-tsʽih sô yiu-go, feh neng-keo tso Ngô meng-du.

<sup>28</sup> 「爾拉中央誰要造一個高樓，弗預先坐帶落派其個費用，來東個銅鈿到完工夠了弗？<sup>29</sup> 省勒地盤安好仔，後頭完工弗來，凡百看見個主顧一看就取笑其，是介話：<sup>30</sup> 『箇個主顧造造高樓，只有起頭，弗能夠完工。』<sup>31</sup> 或者有一個國王要走出等別個國王打仗，豈弗是先坐帶落商量好，『我帶一萬兵，去抵敵帶二萬兵來打我主顧，到底打勒其過弗？』<sup>32</sup> 若弗是介，趁仇敵還遠遠來間，會差人去求和。<sup>33</sup> 是介個，爾拉各人若弗棄掉自一切所有個，弗能夠做我門徒。

<sup>34</sup> “Yin z hao tong-si: yin ziah shih-diao gyi ʽæn-go mi-dao, wa-yiu soh-si hao long gyi ʽæn ni? <sup>35</sup> *Jing* kyʽi üong din m-tso, ʽo-leh bi-feng yia m-tso: *tsih* hao tao-leh nga-deo. Yiu ng-to we tʽing go cü-kwu, kæ tʽing.”

<sup>34</sup> 「鹽是好東西。鹽若失掉其鹹個味道，還有啥西好弄其鹹呢？<sup>35</sup> 純去壅田嘸做，和勒肥糞也嘸做。只好倒勒外頭。有耳朵會聽個主顧，該聽。」

---

### Lk. XV.

SIU-ZIN-LIANG nying teng ze-nying long-tsong tseo-long-læ, tʽing Yiæ-su kông. <sup>2</sup> Fah-li-sæ nying teng doh-shü-nying s-ʽô mao-ün *Gyi*, wô, “Keh-go Cü-kwu siu-liu ze-nying, teng gyi-lah dô-kô kyʽüoh-væn.”

收錢糧人等罪人攏總走攏來，聽<u>耶穌</u>講。<sup>2</sup> <u>法利賽</u>人等讀書人私下媢怨其，話：「箇個主顧收留罪人，等其拉大家喫飯。」

<sup>3</sup> *Yiæ-su* ziu kông keh-go pi-fông peh gyi-lah tʽing, z-ka wô, <sup>4</sup> “Ng-lah cong-nyiang jü yiu ih-pah-tsah yiang, ziah-z ih-tsah feh-kyin-de, kyʽi feh pô keh kyiu-jih kyiu tsah eo gyi-lah læ kwʽông-iæ di-fông, keh ih-tsah feh-kyin-go kyʽi zing gyi djôh ma? <sup>5</sup> Zing-djôh-ts, ziu hwun-hwun-hyi-hyi kyin-kah-deo pe-ts, <sup>6</sup> tseo tao oh-li, ziu eo-long beng-yiu, ling-sô-kô, teng gyi-lah wô, ‘Ngô keh-tsah feh-kyin-go yiang keh-tsao zing-djôh-de; hao teng ngô dô-kô hwun-hyi-siang.’ <sup>7</sup> Ngô wô hyiang ng-lah dao, Yiu ih-go ze-nying we-sing-cün-i, læ tʽin-zông we-leh gyi yia we z-ka hwun-hyi, pi we-leh kyiu-jih kyiu hao-vong we-sing-cün-i go tsing-dzih nying *wa* *yü-kô* *hwun-hyi*.

<sup>3</sup> <u>耶穌</u>就講箇個比方撥其拉聽，是介話：<sup>4</sup> 「爾拉中央誰有一百隻羊，若是一隻弗見了，豈弗把箇九十九隻謳其拉來曠野地方，箇一隻弗見個去尋其着嗎？<sup>5</sup> 尋着仔，就歡歡喜喜肩胛頭揹仔，<sup>6</sup> 走到屋裏，就謳攏朋友，鄰舍家，等其拉話：『我箇隻弗見個羊箇遭尋着了，好等我大家歡喜相。』<sup>7</sup> 我話向爾拉道，有一個罪人回心轉意，來天上爲了其也會是介歡喜，比爲了九十九好甮回心轉意個正直人還愈加歡喜。

<sup>8</sup> “ʽOh-tsia ih-go nyü-nying yiu <sup>\[1\]</sup>jih-kwʽe nying-ts, ziah-z ih-kwʽe feh-kyin-de, kyʽi feh iao tin-leh lah-coh, sao-sao oh-lô, ts-ts-si-si kyʽi zing gyi djôh ma? <sup>9</sup> Zing-djôh-ts, ziu eo-long gyi nyü-nying-de teng ling-sô-kô, z-ka wô, ‘Keh-kwʽe feh-kyin-go nying-ts ngô keh-tsao zing-djôh-de; hao teng ngô dô-kô hwun-hyi-siang.’ <sup>10</sup> Ngô wô hyiang ng-lah dao, Yiu ih-go ze-nying we-sing-cün-i, læ Jing-ming-go tʽin-s min-zin we-leh gyi yia z-ka hwun-hyi.”

<sup>8</sup> 「或者一個女人有十塊銀子<sup>\[1\]</sup>，若是一塊弗見了，豈弗要點勒蠟燭，掃掃屋落，仔仔細細去尋其着嗎？<sup>9</sup> 尋着仔，就謳攏其女人隊等鄰舍家，是介話：『箇塊弗見個銀子我箇遭尋着了，好等我大家歡喜相。』<sup>10</sup> 我話向爾拉道，有一個罪人回心轉意，來神明個天使面前爲了其也是介歡喜。」

<sup>\[1\] *Dông-deo* *wô* jih-kwʽe nying-ts, *me-kwʽe* *ih-din* *djong*. 蕩頭話十塊銀子，每塊一鈿重。（原註）</sup>

<sup>11</sup> *Yiæ-su* yi wô, “Yiu ih-go nying yiu liang-go ng-ts: <sup>12</sup> gyi siao-go teng ah-tia wô, ‘Tia-tia, ngô meng-veng kæ teh go kô-kyi peh ngô ts.’ *Ah-tia* ziu tʽi gyi-lah kô-kyi feng-pʽah-kʽæ. <sup>13</sup> Ko-leh m-kyi nyih, keh siao ng-ts pô *kô-kyi* long-tsong siu-jih-long, tao yün-yün di-fông cʽih-meng kyʽi-de, læ keh-deo yiu-hyi-lông-dông hwô-diao kô-kyi. <sup>14</sup> Teng long-tsong fi-wun-de, keh-deo di-fông pʽong-djôh do hwông-nyin; gyi ziu m-kyʽüoh-yüong. <sup>15</sup> Ziu tao keh-deo di-fông ih-veng nying-kô; *keh-veng* *nying-kô* tsʽa gyi tao zi din-deo kyʽi kʽen nyi-cü. <sup>16</sup> M-nying tæn *væn* peh gyi kyʽüoh; iao-siang pô nyi-cü kyʽüoh-go tong-si pao-pao du-bi. <sup>17</sup> Ih-kyi sing-deo-tao, z-ka wô, ‘Ngô ah-tia keh-tang yüong-nying væn-liang kyʽüoh-ko wa-yiu to; ngô tao læ-tong ngo-sah! <sup>18</sup> Ngô iao dong-sing tao ah-tia u-dông kyʽi, teng gyi wô, Tia-tia, ngô yi-kying teh-ze tʽin, læ ng-go min-zin yia yiu ze: <sup>19</sup> keh-tsao feh hao tsæ sön ng-go ng-ts; tsih tông ngô yüong-nying ka kʽen-dæ z-de.’ <sup>20</sup> Gyi ziu dong-sing tao ah-tia u-dông kyʽi. Lu wa tsʽô yiu-ho, ah-tia kʽen-kyin-de, ziu fah dz-pe-sing, peng-zông-kyʽi, o-leh gyi deo-kying, hyüong-hyüong-cü. <sup>21</sup> Ng-ts ziu teng gyi wô, ‘Tia-tia, ngô yi-kying teh-ze tʽin, læ ng-go min-zin yia yiu ze; keh-tsao feh hao tsæ sön ng-go ng-ts.’ <sup>22</sup> Ah-tia teng gyi keh-sing nu-boh wô, ‘Keh-gyin ting hao dziang-sæn do-cʽih-læ peh gyi cʽün, ih-go ka-ts ta læ gyi siu-li, ʽa cʽün læ gyi kyiah-li. <sup>23</sup> Wa-yiu keh-tsah công-công-go siao-ngeo kyʽin-cʽih-læ sah-ts; ah-lah hao kyʽüoh, hao kwʽa-weh: <sup>24</sup> ing-we ngô keh-go ng-ts si-ts, yi weh-cün-læ; feh-kyin-ts, yi zing-djôh-de.’ Gyi-lah ziu læ-tong kwʽa-weh.

<sup>11</sup> <u>耶穌</u>又話：「有一個人有兩個兒子。<sup>12</sup> 其小個等阿爹話：『爹爹，我門份該得個家計撥我仔。』阿爹就替其拉家計分𤖼開。<sup>13</sup> 過了嘸幾日，箇小兒子把家計攏總收拾攏，到遠遠地方出門去了，來箇頭遊戲浪蕩花掉家計。<sup>14</sup> 等攏總費完了，箇頭地方碰着大荒年，其就嘸喫用。<sup>15</sup> 就到箇頭地方一份人家，箇份人家差其到自田頭去看泥豬。<sup>16</sup> 嘸人擔飯撥其喫，要想把泥豬喫個東西飽飽肚皮。<sup>17</sup> 一記醒頭到，是介話：『我阿爹箇打傭人飯糧喫過還有多，我倒來東餓煞！<sup>18</sup> 我要動身到阿爹烏蕩去，等其話：爹爹，我已經得罪天，來爾個面前也有罪。<sup>19</sup> 箇遭弗好再算爾個兒子，只當我傭人介看待是了。』<sup>20</sup> 其就動身到阿爹烏蕩去。路還差有夥，阿爹看見了，就發慈悲心，奔上去，捼勒其頭頸，嗅嗅嘴。<sup>21</sup> 兒子就等其話：『爹爹，我已經得罪天，來爾個面前也有罪，箇遭弗好再算爾個兒子。』<sup>22</sup> 阿爹等其箇星奴僕話：『箇件頂好長衫馱出來撥其穿，一個戒指戴來其手裏，鞋穿來其腳裏。<sup>23</sup> 還有箇隻壯壯個小牛牽出來殺仔，阿拉好喫，好快活。<sup>24</sup> 因爲我箇個兒子死仔，又活轉來，弗見仔，又尋着了。』其拉就來東快活。

<sup>25</sup> “*Keh-go* *z-ʽeo* do ng-ts din-deo læ-kæn: kyü-læ kwʽa tao oh-lô, tʽing-meng dæn-tsʽông tʽiao-vu-go sing-hyiang; <sup>26</sup> ziu eo ih-go yüong-nying læ, meng-meng gyi keh z we soh-go z-ken. <sup>27</sup> Yüong-nying teng gyi wô, ‘Ng ah-di læ-de; ng-go ah-tia, ing-we tsih gyi tsing-læ ih-ngæn m-mao-bing, keh-lah pô công-công keh-tsah siao-ngeo sah-diao-de.’ <sup>28</sup> *Do* *ng-ts* ông-de, feh kʽeng tseo-tsing-kyʽi: ah-tia ziu tseo-cʽih-læ, kyʽün-kyʽün gyi. <sup>29</sup> Do ng-ts teng ah-tia wô, ‘Ngô voh-z ng to-siao nyin-su de, ih-hyiang m̆-teh feh i ng-go feng-fu; ng dzong-læ m-neh peh ngô ih-tsah siao-yiang, s-teh ngô teng beng-yiu-kô dô-kô kwʽa-weh-kyi. <sup>30</sup> Næn-kæn ng keh-go ng-ts, ng-go kô-kyi peh gyi piao-ts u-dông kyʽüoh-mah-de, gyi ih læ, ng tao we-leh gyi sah-diao công-công siao-ngeo.’ <sup>31</sup> Ah-tia teng gyi wô, ‘Ngô ng-ts, ng-noh dziang-tʽong ngô sing-pin læ-tong; z ngô-go tong-si tu z ng-go. <sup>32</sup> *Ah-lah* ing-kæ kwʽa-weh-kyi hwun-hyi-siang: ing-we ng keh ah-di si-ts, yi weh-cün-læ; feh-kyin-ts, yi zing-djôh-de.’”

<sup>25</sup> 「箇個時候大兒子田頭來間。歸來快到屋落，聽聞彈唱跳舞個聲響，<sup>26</sup> 就謳一個傭人來，問問其箇是爲啥個事幹。<sup>27</sup> 傭人等其話：『爾阿弟來了，爾個阿爹，因爲接其進來一眼嘸毛病，箇拉把壯壯箇隻小牛殺掉了。』<sup>28</sup> 大兒子怏了，弗肯走進去。阿爹就走出來，勸勸其。<sup>29</sup> 大兒子等阿爹話：『我服侍爾多少年數了，一向嘸得弗依爾個吩咐，爾從來嘸得撥我一隻小羊，使得我等朋友家大家快活記。<sup>30</sup> 難間爾箇個兒子，爾個家計撥其婊子烏蕩喫沒了，其一來，爾倒爲了其殺掉壯壯小牛。』<sup>31</sup> 阿爹等其話：『我兒子，爾儂長通我身邊來東，是我個東西都是爾個。<sup>32</sup> 阿拉應該快活記歡喜相。因爲爾箇阿弟死仔，又活轉來，弗見仔，又尋着了。』」

---

### Lk. XVI.

*Yiæ-su* keh-tsao teng meng-du wô, “Ih-veng yiu-lao nying-kô yiu ih-go pô-tsiang sin-sang; yiu nying læ kao-su lang-z dao, ‘Pô-tsiang sin-sang coh ng kô-kyi læ-tih fi-diao.’ <sup>2</sup> *Lang-z* ziu eo pô-tsiang sin-sang læ, teng gyi wô, ‘Ngô dza-we tʽing-meng ng keh-go z-ken? Keh-tsao ng pô-tsiang sin-sang tso-feh-læ-de; ng kying-siu-go tsiang-moh kʽæ peh ngô.’ <sup>3</sup> Pô-tsiang sin-sang sing-li ziu wô, ‘Ngô pô-tsiang-go kyʽüih-veng lang-z iao teng ngô kah-diao: dza long-fah? kyʽi kang din ngô m-kyʽi-lih; kyʽi tʽao-væn ngô pʽô wông-kʽong. <sup>4</sup> Ngô dza tso-fah keh-tsao hyiao-teh-de, hao s-teh ngô pô-tsiang kyʽüih-veng kah-diao ʽeo-deo, *nying-kô* we tsih ngô tao gyi-lah oh-li kyʽi.’ <sup>5</sup> Ziu pô kyʽin lang-z go cü-kwu ih-go ih-go eo-long-læ, teng deo-ih-go wô, ‘Ng kyʽin ah-lah lang-z to-siao?’ <sup>6</sup> Gyi wô, ‘*Kyʽin* yiu, ih-pah-leo.’ *Pô-tsiang* *sin-sang* teng gyi wô, ‘Ng pʽiao-ts do-ts, kwʽa zo-tæn-lôh sia ng-jih-*leo*.’ <sup>7</sup> Keh-tsao teng bih-go wô, ‘Ng kyʽin to-siao?’ Gyi wô, ‘Mah, <sup>\[1\]</sup>ih-pah-zah.’ Yi teng gyi wô, ‘Ng-go pʽiao-ts do-ts, sia pah-jih-*zah*.’ <sup>8</sup> Lang-z kʽen-kyin keh feh tsing-dzih-go pô-tsiang sin-sang z-ken tao long-leh kyʽiao, ziu tsʽing-tsæn gyi: ing-we yin-dzæ z-shü-go nying, ziah-z kwæn-djôh gyi-zi keh-dæ *z-ken*, pi kwông-ming-go nying kyʽiao.

<u>耶穌</u>箇遭等門徒話：「一份有佬人家有一個把賬先生，有人來告訴良士道：『把賬先生給爾家計來的費掉。』<sup>2</sup> 良士就謳把賬先生來，等其話：『我咋會聽聞爾箇個事幹？箇遭爾把賬先生做弗來了，爾經手個賬目開撥我。』<sup>3</sup> 把賬先生心裏就話：『我把賬個缺分良士要等我革掉。咋弄法？去耕田我嘸氣力，去討飯我怕惶恐。<sup>4</sup> 我咋做法箇遭曉得了，好使得我把賬缺分革掉後頭，人家會接我到其拉屋裏去。』<sup>5</sup> 就把欠良士個主顧一個一個謳攏來，等頭一個話：『爾欠阿拉良士多少？』<sup>6</sup> 其話：『欠油，一百簍。』把賬先生等其話：『爾票子馱仔，快坐帶落寫五十簍。』<sup>7</sup> 箇遭等別個話：『爾欠多少？』其話：『麥，一百石<sup>\[1\]</sup>。』又等其話：『爾個票子馱仔，寫八十石。』<sup>8</sup> 良士看見箇弗正直個把賬先生事幹倒弄勒巧，就稱讚其。因爲現在時世個人，若是關着其自箇代事幹，比光明個人巧。

<sup>\[1\] Yiu-tʽa nying ih-zah, Ning-po ʽoh-ts s-zah-to. <u>猶太</u>人一石，寧波斛子四石多。（原註）</sup>

<sup>9</sup> “Ngô wô hyiang ng-lah dao, Keh-sing feh tsing-dzih *yüong-dziang* go <sup>\[1\]</sup>dzæ-veh ng yia hao do-læ kyih-kyiao beng-yiu; s-teh ng-lah si-ts ʽeo-deo we nying-tsih ng tao üong-yün-go oh-lô kyʽi. <sup>10</sup> Ziah tso ting siao z-ken yiu cong-sing, tso do-do z-ken yia yiu cong-sing; tso ting siao z-ken feh tsing-dzih, tso do-do z-ken yia feh tsing-dzih. <sup>11</sup> Ka-ni, ziah læ feh tsing-dzih-go <sup>\[1\]</sup>dzæ-veh ng-lah feh cong-sing, jü we pô tsing-go *dzæ-veh* tʽôh ng siang-sing? <sup>12</sup> ziah-z bih-nying-go tong-si ng-lah feh cong-sing, jü we tsiang ng-zi-go tong-si kao-dæ ng-lah? <sup>13</sup> M-yiu ih-go yüong-nying neng-keo voh-z liang-go cü-nying-kô: ʽôh-tsia u-su dông-deo, æ-kying keh-deo; ʽôh-tsia tsʽing-gying dông-deo, kʽen-kyʽing keh-deo. Jing-ming teng <sup>\[1\]</sup>dzæ-veh, ng feh neng-keo tu voh-z.”

<sup>9</sup> 「我話向爾拉道，箇星弗正直用場個財物<sup>\[1\]</sup>爾也好馱來結交朋友，使得爾拉死仔後頭會迎接爾到永遠個屋落去。<sup>10</sup> 若做頂小事幹有忠心，做大大事幹也有忠心；做頂小事幹弗正直，做大大事幹也弗正直。<sup>11</sup> 介呢，若來弗正直個財物<sup>\[1\]</sup>爾拉弗忠心，誰會把正個財物託爾相信？<sup>12</sup> 若是別人個東西爾拉弗忠心，誰會將爾自個東西交代爾拉？<sup>13</sup> 嘸有一個傭人能夠服侍兩個主人家。或者惡愫蕩頭，愛敬箇頭；或者親近蕩頭，看輕箇頭。神明等財物<sup>\[1\]</sup>，爾弗能夠都服侍。」

<sup>\[1\] *Peng-veng* *z-ngæn*, Ma-mo-na. 本文字眼，瑪摩那。（原註）</sup>

<sup>14</sup> Keh-sing Fah-li-sæ nying z tʽen-dzæ-go; tʽing-meng keh-sing yiang-yiang shih-wô, ziu lang-siao Gyi.

<sup>14</sup> 箇星<u>法利賽</u>人是貪財個，聽聞箇星樣樣說話，就冷笑其。

<sup>15</sup> *Yiæ-su* teng gyi-lah wô, “Ng-lah læ nying-go min-zin zi iao sön z tsing-dzih-go nying; dæn-z ng-lah-go sing Jing-ming hyiao-teh-go: ing-we nying kʽen gyi z dzing-djong-go, dziu Jing-ming kʽen-læ z w̆e-u-go. <sup>16</sup> Lih-fah teng sin-cü-nying-go shih-wô djün-lôh tao Iah-ʽen z-ʽeo: dzong-tsʽ-yi-ʽeo Jing-koh-go foh-ing djün-kʽæ-kyʽi, ko-ko nying tu læ-tih yüong lih tsʽang-tsing-kyʽi. <sup>17</sup> Iao lih-fah kyʽüih ih-tin, wa-z tʽin-di fi-diao yüong-yi. <sup>18</sup> Væn-pah li-diao zi-go lao-nyüing, kyʽi cʽü bih-go *lao-nyüing*, keh z tso kæn-ying z-ken: væn-pah kyʽi cʽü li-diao-go *lao-nyüing*, yia z tso kæn-ying.

<sup>15</sup> <u>耶穌</u>等其拉話：「爾拉來人個面前自要算是正直個人，但是爾拉個心神明曉得個。因爲人看其是鄭重個，就神明看來是穢污個。<sup>16</sup> 律法等先知人個說話傳落到<u>約翰</u>時候。從此以後神國個福音傳開去，個個人都來的用力撐進去。<sup>17</sup> 要律法缺一點，還是天地廢掉容易。<sup>18</sup> 凡百離掉自個老𡢿，去娶別個老𡢿，箇是做姦淫事幹。凡百去娶離掉個老𡢿，也是做姦淫。

<sup>19</sup> “Yiu ih-go yiu-lao, cʽün pao-læn dön teng si mô-pu i-zông, nyih-nyih kyʽüoh-leh shæ-wô. <sup>20</sup> Yiu ih-go gyüong-nying, ming-z kyiao-leh Lah-sah-lu, *weng-sing* sang tsʽông, peh nying-kô en-leh yiu-lao meng-kʽeo, <sup>21</sup> keh yiu-lao-go coh-teng tih-lôh-go ling-se iao-siang do-læ kyʽüoh; wa-yiu wun-kyi tseo-læ tʽin-tʽin gyi-go tsʽông. <sup>22</sup> *ʽEo-deo* keh gyüong-nying si-de, peh tʽin-s bao-leh-kyʽi fông-leh Üô-pah-lah-hen-go hyüong-kwun-deo: keh yiu-lao yia si-de, en-tsông-hao. <sup>23</sup> Læ ing-s-li kyʽüoh-kwʽu z-ʽeo, ngæn-tsing dæ-kyʽi, yün-yün kʽen-kyin Üô-pah-lah-hen, wa-yiu Lah-sah-lu læ gyi hyüong-kwun-deo læ-tih. <sup>24</sup> Gyi ziu wæ-wæ eo-kyʽi-læ, z-ka wô, ‘Tsu-tsong Üô-pah-lah-hen, kʽo-lin ngô, tsʽa Lah-sah-lu pô ts-deo-tsin w̆eng-tin shü peh ngô zih-deo hao lang-ing-kyi; ing-we dông-deo ho-yin cong-nyiang ngô kwʽu-feh-ko.’ <sup>25</sup> Üô-pah-lah-hen z-ka wô, ‘Ng-seng, ng kæ kyi-teh ng-go hao-cʽü weh-zin yi-kying ziu-ko, Lah-sah-lu næn-deo yia *ziu-ko*: næn-kæn gyi en-w̆eng, ng kyʽüoh-kwʽu-de. <sup>26</sup> Feh tæn-tsih z-ka, ng-lah teng ah-lah kah-kʽæ yiu ih-da do-do kʽang zao-dzing-liao: s-teh læ dông-pin go ziah iao tseo-ko ng-lah keh-pin kyʽi, feh neng-keo; læ keh-pin go yia feh neng-keo tseo-ko dông-pin læ.’ <sup>27</sup> Gyi ziu wô, ‘Ka-ni, gyiu ng tsu-tsong tsʽa Lah-sah-lu tao ah-lah ah-tia oh-li kyʽi; <sup>28</sup> ing-we ngô yiu ng-go hyüong-di læ-kæn; *eo* *Lah-sah-lu* hao kyʽi kyʽün-kyʽün gyi-lah, sæn-leh gyi-lah yia tao dông-deo kyʽüoh-kwʽu-go di-fông læ.’ <sup>29</sup> Üô-pah-lah-hen teng gyi wô, ‘Gyi-lah yiu Mo-si teng sin-cü-nying; hao tʽing gyi-lah *kyʽün*.’ <sup>30</sup> Gyi z-ka wô, ‘Tsu-tsong Üô-pah-lah-hen, fæ z-ka; ziah-z si-nying cong-nyiang yiu ih-go tao gyi-lah u-dông kyʽi, gyi-lah pih-ding kʽeng we-sing-cün-i.’ <sup>31</sup> *Üô-pah-lah-hen* teng gyi wô, ‘Feh kʽeng tʽing Mo-si teng sin-cü-nying, ziu-z si-nying tsæ weh-cün-læ, yia feh kʽeng tʽing *gyi* kyʽün.’”

<sup>19</sup> 「有一個有佬，穿寶藍緞等細麻布衣裳，日日喫勒奢華。<sup>20</sup> 有一個窮人，名字叫勒<u>拉撒路</u>，渾身生瘡，撥人家安勒有佬門口，<sup>21</sup> 箇有佬個桌凳跌落個零碎要想馱來喫，還有黃狗走來舔舔其個瘡。<sup>22</sup> 後頭箇窮人死了，不天使抱勒去放勒<u>亞伯拉罕</u>個胸脘頭。箇有佬也死了，安葬好。<sup>23</sup> 來陰司裏喫苦時候，眼睛抬起，遠遠看見<u>亞伯拉罕</u>，還有<u>拉撒路</u>來其胸脘頭來的。<sup>24</sup> 其就懷懷謳起來，是介話：『祖宗<u>亞伯拉罕</u>，可憐我，差<u>拉撒路</u>把指頭尖搵點水撥我舌頭好冷陰記，因爲蕩頭火焰中央我苦弗過。』<sup>25</sup> <u>亞伯拉罕</u>是介話：『兒孫，爾該記得爾個好處活前已經受過，<u>拉撒路</u>難頭也受過。難間其安穩，爾喫苦了。<sup>26</sup> 弗單只是介，爾拉等阿拉隔開有一埭大大坑造成了。使得來蕩邊個若要走過爾拉箇邊去，弗能夠，來箇邊個也弗能夠走過蕩邊來。』<sup>27</sup> 其就話：『介呢，求爾祖宗差<u>拉撒路</u>到阿拉阿爹屋裏去，<sup>28</sup> 因爲我有五個兄弟來間，謳<u>拉撒路</u>好去勸勸其拉，省勒其拉也到蕩頭喫苦個地方來。』<sup>29</sup> <u>亞伯拉罕</u>等其話：『其拉有<u>摩西</u>等先知人，好聽其拉勸。』<sup>30</sup> 其是介話：『祖宗<u>亞伯拉罕</u>，覅是介，若是死人中央有一個到其拉烏蕩去，其拉必定肯回心轉意。』<sup>31</sup> <u>亞伯拉罕</u>等其話：『弗肯聽<u>摩西</u>等先知人，就是死人再活轉來，也弗肯聽其勸。』」

---

### Lk. XVII.

Keh-tsao *Yiæ-su* teng meng-du wô, “Ta-li nying pæn-tih go z-ken tsæ-ve m-neh-go: dæn-z long-cʽih-læ cü-kwu yiu ʽo-se! <sup>2</sup> Ta-li keh-sing siao *meng-du* cong-nyiang ih-go pæn-tih, wa-z yüong mo-zông-zeng kwô læ. gyi-go deo-kying tiu-lôh hæ-li, ka-go *ying-vah* kyʽing-kʽo. <sup>3</sup> Ng-lah zi yüong kwu-djôh. Ng-go? hyüong-di ziah yiu teh-ze ng, hao sô-we gyi; ziah-z we-sing-cün-i-de, hao nyiao gyi. <sup>4</sup> Ih-nyih li-hyiang ziah yiu tsʽih-tsao teh-ze ng-noh, keh nyih li-deo yia tsʽih-tsao tseo-cün-læ, teng ng wô, ‘Ngô we-sing-cün-i-de;’ ng kyʽiah-leh nyiao gyi.”

箇遭<u>耶穌</u>等門徒話：「帶累人𢲔跌個事幹再𣍐嘸得個，但是弄出來主顧有禍祟！<sup>2</sup> 帶累箇星小門徒中央一個𢲔跌，還是用磨上層掛來其個頭頸丟落海裏，介個刑罰輕可。<sup>3</sup> 爾拉自用顧着。爾個兄弟若有得罪爾，好赦回其，若是回心轉意了，好饒其。<sup>4</sup> 一日裏向若有七遭得罪爾儂，箇日裏頭也七遭走轉來，等爾話：『我回心轉意了。』爾卻勒饒其。」

<sup>5</sup> S-du teng Cü wô, “*Gyiu* *Ng* kô-tsʽeo ah-lah siang-sing-go sing.” <sup>6</sup> Cü ziu wô, “Ng-lah ziah yiu siang-sing-go sing ziang ih-lih ka-tsʽæ-ts, ziu hao teng keh-cü fong-jü wô, ‘Keng-deo bah-kyʽi, cong-leh hæ-li;’ gyi ziu we i ng. <sup>7</sup> Ng-lah ziah yiu nu-boh læ-kæn kang din, ʽôh-tsia læ-kæn kʽen yiang, dzong din-deo ih kyü-læ, jü we teng gyi wô, ‘Ng mô-zông zo-leh kyʽüoh?’ <sup>8</sup> Kyʽi feh-z teng gyi wô, ‘Ngô-go ʽô-væn *sin* be-hao; ngô læ-tong kyʽüoh læ-tong hah-go z-ʽeo, ng kyiao-sing-ta kyi-ts læ z-ʽeo-tong; ʽeo-deo ng-zi hao kyʽi kyʽüoh kyʽi hah?’ <sup>9</sup> Keh-go nu-boh tsiao gyi feng-fu tso, we ko-zia gyi feh? Ngô tsʽeng-tsʽeng ve-go. <sup>10</sup> Z-ka-go, ng-lah ziu-z yiang-yiang feng-fu-go z-ken tso-hao, yia kæ *zi* wô, ‘Ah-lah z m-yüong-go nu-boh; tso-ko-go z-ken peh-ko z meng-veng ing-kæ tso-go.’”

<sup>5</sup> 使徒等主話：「求爾加湊阿拉相信個心。」<sup>6</sup> 主就話：「爾拉若有相信個心像一粒芥菜子，就好等箇株楓樹話：『根頭拔起，種勒海裏。』其就會依爾。<sup>7</sup> 爾拉若有奴僕來間耕田，或者來間看羊，從田頭一歸來，誰會等其話：『爾馬上坐勒喫？』<sup>8</sup> 豈弗是等其話：『我個下飯先備好，我來東喫來東喝個時候，爾繳身帶繫仔來侍候東，後頭爾自好去喫去喝？』<sup>9</sup> 箇個奴僕照其吩咐做，會過謝其弗？我忖忖𣍐個。<sup>10</sup> 是介個，爾拉就是樣樣吩咐個事幹做好，也該自話：『阿拉是嘸用個奴僕，做過個事幹不過是門份應該做個。』」

<sup>11</sup> YIÆ-SU tao Yiæ-lu-sah-leng kyʽi, tseo-ko Sah-mô-li-üô teng Kyüô-li-li kao-ka di-fông. <sup>12</sup> Tseo-tsing ih-go hyiang-tsʽeng, ziu pʽong-kyin jih-go sang da-mô-fong cü-kwu, z yün-yün lih-kæn: <sup>13</sup> gyi-lah hyiang-hyiang wô, “Yiæ-su, Fu-ts, kʽo-lin ah-lah.” <sup>14</sup> *Yiæ-su* ih kʽen-kyin teng gyi-lah wô, “Ng-lah kyʽi, peh keh-sing tsi-s kʽen ih-kʽen.” Gyi-lah tsing-hao kyʽi-go z-ʽeo ziu ken-zing-de. <sup>15</sup> Nen-cong ih-go nying, teh-cü zi-go bing hao-de, tao-tseo-cün, hyiang-hyiang tsæn-me Jing-ming; <sup>16</sup> boh-tao Yiæ-su kyiah-ʽô, zia-zia Gyi: keh-go nying tao wa z Sah-mô-li-üô nying. <sup>17</sup> Yiæ-su zi kʽæ kʽeo, wô, “Kyʽi feh-z ʽo-jih-go i ken-zing-de? keh kyiu-go-den læ ʽah-li? <sup>18</sup> Tsih kʽen-kyin keh-go nga-koh-nying cün-læ kwe yüong-wô peh Jing-ming.” <sup>19</sup> Ziu teng keh-go nying wô, “Bô-kyʽi-læ, hao kyʽi-de: z ng siang-sing-go sing kyiu ng go.”

<sup>11</sup> <u>耶穌</u>到<u>耶路撒冷</u>去，走過<u>撒瑪利亞</u>等<u>加利利</u>交界地方。<sup>12</sup> 走進一個鄉村，就碰見十個生大麻瘋主顧，是遠遠立間。<sup>13</sup> 其拉響響話：「<u>耶穌</u>，夫子，可憐阿拉。」<sup>14</sup> <u>耶穌</u>一看見等其拉話：「爾拉去，撥箇星祭司看一看。」其拉正好去個時候就乾淨了。<sup>15</sup> 內中一個人，得知自個病好了，倒走轉，響響讚美神明，<sup>16</sup> 伏倒<u>耶穌</u>腳下，謝謝其。箇個人倒還是<u>撒瑪利亞</u>人。<sup>17</sup> <u>耶穌</u>自開口，話：「豈弗是和十個醫乾淨了？箇九個頭來何裏？<sup>18</sup> 只看見箇個外國人轉來歸榮華撥神明。」<sup>19</sup> 就等箇個人話：「爬起來，好去了。是爾相信個心救爾個。」

<sup>20</sup> FAH-LI-SÆ nying meng *Yiæ-su*, Jing-ming-go koh kyi-z hao læ. Gyi we-teh gyi-lah wô, “Jing-ming-go koh læ, <sup>\[1\]</sup>feh-z nying kʽen-leh-kyin-go: <sup>21</sup> yia tsæ-ve wô, ‘Læ dông-deo!’ ʽôh-tsia, ‘Læ keh-deo!’ ing-we Jing-ming-go koh ziu <sup>\[2\]</sup>læ ng-lah-go cong-nyiang.”

<sup>20</sup> <u>法利賽</u>人問<u>耶穌</u>，神明個國幾時好來。其回答其拉話：「神明個國來，弗是人看勒見個<sup>\[1\]</sup>。<sup>21</sup> 也再𣍐話：『來蕩頭！』或者，『來箇頭！』因爲神明個國就來爾拉個中央<sup>\[2\]</sup>。」

<sup>\[1\] *ʽÔh* *wô*, feh-z tsiao-liao-tong hao kʽen-kyin-go. 或話，弗是照料東好看見個。（原註）</sup>

<sup>\[2\] *Yiu-teh* *fæn*, læ ng-lah sing-li. 有得翻，來爾拉心裏。（原註）</sup>

<sup>22</sup> Wa-yiu teng meng-du wô, “Tsiang-læ yiu z-ʽeo læ-gyi, ng-lah iao-siang kʽen-kyin Nying-go Ng-ts-go nyih-ts ka ih-nyih, yia feh neng-keo. <sup>23</sup> Nying-kô we teng ng-lah wô, ‘*Gyi* dông-deo læ-tong;’ ʽôh-tsia *wô*, ‘Keh-deo læ-kæn:’ m-nao tseo-cʽih, m-nao keng *gyi-lah* kyʽi. <sup>24</sup> Ing-we tsing-ziang sin-din dzong tʽin dông-pin fah-cʽih-læ, we liang-ko tao tʽin keh-pin, Nying-go Ng-ts z-ʽeo ih tao, Gyi yia we z-ka-go. <sup>25</sup> Dæn-z Gyi pih iao sin ziu hyü-to kwʽu-næn, peh yin-dzæ keh-dæ nying kyʽi-diao. <sup>26</sup> Tsing-ziang Nô-üô z-ʽeo-go z-ken, læ Nying-go Ng-ts z-ʽeo yia we z-ka-go. <sup>27</sup> Ing-we *Nô-üô* *z-ʽeo* gyi-lah tu læ-tih kyʽüoh læ-tih hah, cʽü-tsing kô-cʽih, ih-dzih tao Nô-üô tseo-tsing fông-jün keh nyih, ziu ʽong-shü-fæn-tsiang, nying ih-tsʽih tu mih-diao. <sup>28</sup> Yi ziang Lo-teh z-ʽeo, keh-sing nying tu kyʽüoh-go kyʽüoh, hah-go hah, ma-tsing-go ma-tsing, ma-cʽih-go ma-cʽih, cong-din-go cong din, kyʽi-oh-go kyʽi oh: <sup>29</sup> tao Lo-teh dzong Sô-to-mô tseo-cʽih keh-go nyih-ts, ho teng liu-wông dzong tʽin lôh-lôh-læ, nying ih-tsʽih tu mih-diao. <sup>30</sup> Læ Nying-go Ng-ts hyin-cʽih-læ-go z-ʽeo yia z-ka-go. <sup>31</sup> Keh nyih yiu nying læ oh-teng go, gyi-go siu-yüong-kô-sang læ oh-lô li-deo, gyi m-nao tseo-lôh kyʽi do; yiu nying læ din-deo læ-kæn-go, yia m-nao tseo-kyü-læ. <sup>32</sup> Lo-teh lao-nyüing-go z-ken, ng-lah iao kyi-teh-kyi. <sup>33</sup> Væn-pah iao pao-djün zi sing-ming cü-kwu, *fæn-cün* we sông-diao gyi; væn-pah *kʽeng* sông-diao sing-ming cü-kwu, fæn-cün we pao-djün gyi. <sup>34</sup> Ngô wô hyiang ng-lah dao, Keh ih-yia yiu liang-go nying tso min-zông *kwʽeng-tih*; ih-go we siu-leh-kyʽi, ih-go we dzing-lôh-tong. <sup>35</sup> Yiu liang-go nyü-nying bing-ba kyʽin mo; ih-go we siu-leh-kyʽi, ih-go we dzing-lôh-tong. <sup>36</sup> <sup>\[1\]</sup>Yiu liang-go nying læ din-deo læ-kæn; ih-go we siu-leh-kyʽi, ih-go we dzing-lôh-tong.”

<sup>22</sup> 還有等門徒話：「將來有時候來其，爾拉要想看見人個兒子個日子介一日，也弗能夠。<sup>23</sup> 人家會等爾拉話：『其蕩頭來東。』或者話：『箇頭來間。』嘸得好走出，嘸得好跟其拉去。<sup>24</sup> 因爲正像閃電從天蕩邊發出來，會亮過到天箇邊，人個兒子時候一到，其也會是介個。<sup>25</sup> 但是其必要先受許多苦難，撥現在箇代人棄掉。<sup>26</sup> 正像<u>挪亞</u>時候個事幹，來人個兒子時候也會是介個。<sup>27</sup> 因爲<u>挪亞</u>時候其拉都來的喫來的喝，娶進嫁出，一直到<u>挪亞</u>走進方船箇日，就洪水氾漲，人一切都滅掉。<sup>28</sup> 又像羅得時候，箇星人都喫個喫，喝個喝，買進個買進，賣出個賣出，種田個種田，起屋個起屋。<sup>29</sup> 到羅得從<u>所多瑪</u>走出箇個日子，火等硫磺從天落落來，人一切都滅掉。<sup>30</sup> 來人個兒子顯出來個時候也是介個。<sup>31</sup> 箇日有人來屋頂個，其個手用家生來屋落裏頭，其嘸得好走落去馱，有人來田頭來間個，也嘸得好走歸來。<sup>32</sup> 羅得老𡢿個事幹，爾拉要記得記。<sup>33</sup> 凡百要保全自性命主顧，反轉會喪掉其；凡百肯喪掉性命主顧，反轉會保全其。<sup>34</sup> 我話向爾拉道，箇一夜有兩個人做眠牀睏的；一個會收勒去，一個會剩落東。<sup>35</sup> 有兩個女人並排牽磨；一個會收勒去，一個會剩落東。<sup>36</sup> 有兩個人來田頭來間；一個會收勒去，一個會剩落東。<sup>\[1\]</sup>」

<sup>\[1\] Keh 36 tsih, yiu-sing iao-kying kwu-kyün-li m̆-teh-go. 箇 36 節，有星要緊古卷裏嘸得個。（原註）</sup>

<sup>37</sup> Meng-du we-teh Gyi, wô, “Cü, læ ʽah-li *yiu* *keh-go* *z-ken*?” Yiæ-su teng gyi-lah wô, “Z s-siu læ ʽah-li, lao-ing yia we jü-long tao ʽah-li.”

<sup>37</sup> 門徒回答其，話：「主，來何裏有箇個事幹？」<u>耶穌</u>等其拉話：「是屍首來何裏，老鷹也會聚攏到何裏。」

---

### Lk. XVIII.

*Yiæ-su* ts-tin nying tông-kæ djông-djông tao-kao m-nao yiæ-dæ, ziu kông ih-go pi-fông peh gyi-lah tʽing, z-ka wô, <sup>2</sup> “Ih-go zing-li yiu ih-go li-ying-tʽing, feh pʽô-gyü Jing-ming, yia feh tsʽiu-tsʽæ nying. <sup>3</sup> Keh-go zing-li yiu ih-go kwu-sông lao-nyüing, gyi tseo-læ teng kwun wô, ‘*Gyiu* *ng* sing ngô ün, kyiu ngô cʽih ün-kô-go siu-li.’ <sup>4</sup> *Kwun* yiu liang nyih feh kʽeng: ʽeo-deo tsʽeng-tsʽeng, z-ka wô, ‘Ngô se-tsih feh pʽô-gyü Jing-ming, feh tsʽiu-tsʽæ nying; <sup>5</sup> dæn-z keh-go kwu-sông lao-nyüing *coh-kwun* læ l̆o-so ngô, ngô teng gyi sing ming-bah, sæn-leh gyi dziang-tʽong læ ka tsʽao-nao ngô.’” <sup>6</sup> Cü ziu wô, “Ng-lah tsʽia tʽing keh feh tsing-dzih-go li-ying-tʽing kông-go shih-wô: <sup>7</sup> ka-ni, Jing-ming kæn-dzeh-go pah-sing, nyih-nyih yia-yia wæ-wæ gyiu Gyi, Gyi ziu-z tæn-kôh, næn-dao tao-ti feh sing gyi ün ma? <sup>8</sup> Ngô wô hyiang ng-lah dao, *Jing-ming* pih-ding kwʽa-kwʽa teng gyi sing ming-bah. Dæn-z Nying-go Ng-ts læ, næn-dao we kʽen-kyin shü-kæn-zông yiu siang-sing-go sing ma?”

<u>耶穌</u>指點人當該常常禱告嘸得好懈怠，就講一個比方撥其拉聽，是介話：<sup>2</sup> 「一個城裏有一個理刑廳，弗怕懼神明，也弗愀睬人。<sup>3</sup> 箇個城裏有一個孤孀老𡢿，其走來等官話：『求爾申我冤，救我出冤家個手裏。』<sup>4</sup> 官有兩日弗肯。後頭忖忖，是介話：『我雖即弗怕懼神明，弗愀睬人，<sup>5</sup> 但是箇個孤孀老𡢿捉管來囉唆我，我等其申明白，省勒其長通來介吵鬧我。』」<sup>6</sup> 主就話：「爾拉且聽箇弗正直個理刑廳講個說話。<sup>7</sup> 介呢，神明揀擇個百姓，日日夜夜懷懷求其，其就是耽擱，難道到底弗申其冤嗎？<sup>8</sup> 我話向爾拉道，神明必定快快等其申明白。但是人個兒子來，難道會看見世間上有相信個心嗎？」

<sup>9</sup> *Yiæ-su* *kʽen-kyin* yiu-sing zi sön zi z tsing-dzih-go, kʽen bih-nying feh-kyʽi, ziu kông keh-go pi-fông peh gyi-lah tʽing: <sup>10</sup> “Yiu liang-go nying tseo-zông sing-din-li kyʽi tao-kao; ih-go z Fah-li-sæ nying, ih-go z siu-zin-liang nying. <sup>11</sup> Keh Fah-li-sæ nying lih-ts, s-ʽô læ-tih tao-kao, z-ka wô, “Jing-ming, ngô zia-zia Ng, ngô yi feh ziang bih-nying tso tsʽiang-deh, feh kong-dao, kæn-ying z-ken, yia feh ziang keh siu-zin-liang nying ka. <sup>12</sup> Me ih-go li-pa, ngô yiu liang-tsao kying-zih; z ngô yiu-go tong-si, jih-kwu li-deo tseng-kyʽi ih-kwu.’ <sup>13</sup> Keh siu-zin-liang nying yün-yün lih-ts, ngæn-tsing tu feh ken dæ-kyʽi hyiang-djôh tʽin, tsih we hyüong-kwun-deo kʽao-kʽao, z-ka wô, ‘Jing-ming ô! kʽo-lin ngô væn-ze-go nying.’ <sup>14</sup> Ngô wô hyiang ng-lah dao, Keh-go siu-zin-liang nying kyü-kyʽi, pi keh-go Fah-li-sæ nying wa-z gyi sön tsing-dzih-go: ing-we væn-pah zi sing-zông tso kao go, pih-ding kông gyi lôh tso ti; zi kông-lôh tso ti go, pih-ding sing gyi zông tso kao.”

<sup>9</sup> <u>耶穌</u>看見有星自算自是正直個，看別人弗起，就講箇個比方撥其拉聽：<sup>10</sup> 「有兩個人走上聖殿裏去禱告，一個是<u>法利賽</u>人，一個是收錢糧人。<sup>11</sup> 箇<u>法利賽</u>人立仔，私下來的禱告，是介話：『神明，我謝謝爾，我又弗像別人做搶奪，弗公道，姦淫事幹，也弗像箇收錢糧人介。<sup>12</sup> 每一個禮拜，我有兩遭禁食，是我有個東西，十股裏頭尊起一股。』<sup>13</sup> 箇收錢糧人遠遠立仔，眼睛都弗敢抬起向着天，只會胸脘頭敲敲，是介話：『神明哦！可憐我犯罪個人。』<sup>14</sup> 我話向爾拉道，箇個收錢糧人歸去，比箇個<u>法利賽</u>人還是其算正直個。因爲凡百自升上做高個，必定降其落做低；自降落做低個，必定升其上做高。」

<sup>15</sup> *YIU-SING* *nying* bao-leh na-hwun tao Yiæ-su u-sen læ, iao Gyi siu en-en gyi-lah: meng-du kʽen-kyin, heng gyi-lah. <sup>16</sup> Yiæ-su eo gyi-lah long-læ, z-ka wô, “Hao peh keh-sing siao-nying tao Ngô u-sen læ; m-nao tsu-djü gyi-lah: ing-we keh-cong-ka nying, Jing-koh z gyi-lah-go. <sup>17</sup> Ngô tsing wô hyiang ng-lah dao, Væn-pah feh keng ziang siao-nying ka tsih-ziu Jing-ming-go koh, feh neng-keo tseo-tsing-kyʽi.”

<sup>15</sup> 有星人抱勒奶花到<u>耶穌</u>烏碎來，要其手按按其拉。門徒看見，狠其拉。<sup>16</sup> <u>耶穌</u>謳其拉攏來，是介話：「好撥箇星小人到我烏碎來，嘸得好阻住其拉。因爲箇種介人，神國是其拉個。<sup>17</sup> 我真話向爾拉道，凡百弗跟像小人介接受神明個國，弗能夠走進去。」

<sup>18</sup> YIU ih-go kwun meng-meng Yiæ-su, z-ka wô, “Hao Sin-sang, ngô kæ dza tso-fah hao teh-djôh üong-yün weh-ming?” <sup>19</sup> Yiæ-su teng gyi wô, “Dza-we tsʽing-hwu Ngô z hao ni? hao-go cü-kwu z m-neh-go, tsih-yiu Ih-we, ziu-z Jing-ming. <sup>20</sup> Keh-sing lih-fah ng hyiao-teh-go, *ziu-z*, ‘Ng feh-kʽo kæn-ying,’ ‘Feh-kʽo sah nying,’ ‘Feh-kʽo tʽeo-dao,’ ‘Feh-kʽo hwông-kao nying-kô,’ ‘Yüong kying-djong ng-go vu-meo.’ \[C. 20. 12—16.\]” <sup>21</sup> Gyi z-ka wô, “Keh-sing ngô long-tsong dzong siao kwu-djôh-go.” <sup>22</sup> Yiæ-su tʽing-meng keh-sing shih-wô, teng gyi wô, “Ng wa kyʽüih ih-yiang: ng sô yiu-go tong-si tʽong kyʽi ma-diao, feng peh gyüong-nying, ka-ni ng yiu dzæ-veh læ tʽin-zông; ping-tsʽia hao læ keng Ngô.” Gyi tʽing-meng keh-go shih-wô, do-nyiang iu-meng; ing-we z do yiu-lao.

<sup>18</sup> 有一個官問問<u>耶穌</u>，是介話：「好先生，我該咋做法好得着永遠活命？」<sup>19</sup> <u>耶穌</u>等其話：「咋會稱呼我是好呢？好個主顧是嘸得個，只有一位，就是神明。<sup>20</sup> 箇星律法爾曉得個，就是：『爾弗可姦淫』『弗可殺人』『弗可偷盜』『弗可謊告人家』『用敬重爾個父母』\[C. 20. 12—16.\]」<sup>21</sup> 其是介話：「箇星我攏總從小顧着個。」<sup>22</sup> <u>耶穌</u>聽聞箇星說話，等其話：「爾還缺一樣。爾所有個東西統去賣掉，分撥窮人，介呢爾有財物來天上，並且好來跟我。」其聽聞箇個說話，大樣憂悶，因爲自大有佬。

<sup>24</sup> Yiæ-su kʽen-kyin gyi ka iu-meng, ziu wô, “Yiu kô-kyi cü-kwu tseo-tsing Jing-ming-go koh, dza næn! <sup>25</sup> Loh-do cʽün-ko tsing-ngæn, pi yiu-lao tseo-tsing Jing-ming-go koh, wa-z gyi yüong-yi.”

<sup>24</sup> <u>耶穌</u>看見其介憂悶，就話：「有家計主顧走進神明個國，咋難！<sup>25</sup> 駱駝穿過針眼，比有佬走進神明個國，還是其容易。」

Keh-sing tʽing-tong-go nying ziu wô, “Ka-ni, jü neng-keo teh-djôh kyiu?” <sup>27</sup> Yiæ-su wô, “Nying tso-feh-læ z-ken, Jing-ming z we tso-go.”

箇星聽懂個人就話：「介呢，誰能夠得着救？」<sup>27</sup> <u>耶穌</u>話：「人做弗來事幹，神明是會做個。」

<sup>28</sup> Pe-teh wô, “Ah-lah z yiang-yiang kyʽi-diao-ts, keng-leh Ng.” <sup>29</sup> Yiæ-su teng gyi-lah wô, “Ngô tsing wô hyiang ng-lah dao, Væn-pah nying we-leh Jing-ming-go koh kyʽi-diao oh-yü, do-nying, hyüong-di, lao-bo, ng-nô; <sup>30</sup> wô, kying-si feh teh-djôh hyü-to be-su, ʽô-si *feh* *teh-djôh* üong-yün weh-ming, ka tsæ m-neh-go.”

<sup>28</sup> <u>彼得</u>話：「阿拉是樣樣棄掉仔，跟勒爾。」<sup>29</sup> <u>耶穌</u>等其拉話：「我真話向爾拉道，凡百人爲了神明個國棄掉屋宇，大人，兄弟，老婆，兒囡，<sup>30</sup> 話，今世弗得着許多倍數，下世弗得着永遠活命，介再嘸得個。」

<sup>31</sup> *YIÆ-SU* eo keh jih-nyi-go tao Zi sing-pin læ, teng gyi-lah wô, “Ah-lah keh-tsao zông Yiæ-lu-sah-leng kyʽi; z keh-sing sin-cü-nying sia-lôh ts-tin Nying-go Ng-ts go shih-wô, tu pih-ding we ing-nyiæn. <sup>32</sup> Gyi we song-kyʽi peh bih-koh-nying, peh *gyi-lah* hyi-long Gyi, tsao-tʽah Gyi, zæn-tʽu tʽu Gyi, <sup>33</sup> ping-tsʽia pin-ts tang Gyi, long-sah Gyi; tao di-sæn nyih yi we weh-cün-læ.” <sup>34</sup> Keh-sing z-ken meng-du ih-yiang tu feh tong; keh-go shih-wô læ gyi-lah-go min-zin wa z en-dzông-go, Gyi kông-cʽih-læ z-ken gyi-lah yia feh ming-bah.

<sup>31</sup> <u>耶穌</u>謳箇十二個到自身邊來，等其拉話：「阿拉箇遭上<u>耶路撒冷</u>去，是箇星先知人寫落指點人個兒子個說話，都必定會應驗。<sup>32</sup> 其會送去撥別國人，撥其拉戲弄其，糟蹋其，饞唾吐其，<sup>33</sup> 並且鞭子打其，弄煞其，到第三日又會活轉來。」<sup>34</sup> 箇星事幹門徒一樣都弗懂，箇個說話來其拉個面前還是暗藏個，其講出來事幹其拉也弗明白。

<sup>35</sup> YIÆ-SU kwʽa tao Yiæ-li-ko z-ʽeo, yiu ih-go hah-ts lu pin-yin zo-ts læ-kæn tʽao-væn: <sup>36</sup> tʽing-meng ih-dziao nying tseo-ko, meng-meng keh soh-go z-ken. <sup>37</sup> Gyi-lah wô hyiang gyi dao, “Z Nô-sah-leh-go Yiæ-su tseo-ko.” <sup>38</sup> *Hah-ts* ziu wæ-wæ eo-kyʽi-læ, wô, “Da-bih-go ʽEo-dæ, Yiæ-su, kʽo-lin ngô.” <sup>39</sup> Zin-deo tseo-go cü-kwu heng gyi, eo gyi m-nao hyiang: gyi fæn-cün veng-nga eo-leh hyiang, wô, “Da-bih-go ʽEo-dæ, kʽo-lin ngô.” <sup>40</sup> Yiæ-su lih-lôh, feng-fu *gyi-lah* tông gyi ko-læ: tseo-long-læ, *Yiæ-su* meng gyi, z-ka wô, <sup>41</sup> “Iao Ngô teng ng tso soh-si?” Gyi wô, “Cü, iao peh ngô kʽen-kyin.” <sup>42</sup> Yiæ-su teng gyi wô, “Hao kʽen-kyin-de: z ng siang-sing-go sing <sup>\[1\]</sup>kyiu ng go.” <sup>43</sup> Hah-ts mô-zông ziu kʽen-kyin, keng-leh Yiæ-su kyʽi-de, *i-lu* tsʽing-tsæn Jing-ming: cong pah-sing kʽen-kyin yia tsæn-me Jing-ming.

<sup>35</sup> <u>耶穌</u>快到<u>耶利哥</u>時候，有一個瞎子路邊沿坐仔來間討飯。<sup>36</sup> 聽聞一潮人走過，問問箇啥個事幹。<sup>37</sup> 其拉話向其道：「是<u>拿撒勒</u>個<u>耶穌</u>走過。」<sup>38</sup> 瞎子就懷懷謳起來，話：「<u>大闢</u>個後代，<u>耶穌</u>，可憐我。」<sup>39</sup> 前頭走個主顧狠其，謳其嘸得好響。其反轉分外謳勒響，話：「<u>大闢</u>個後代，可憐我。」<sup>40</sup> <u>耶穌</u>立落，吩咐其拉擋其過來。走攏來，<u>耶穌</u>問其，是介話：<sup>41</sup> 「要我等爾做啥西？」其話：「主，要撥我看見。」<sup>42</sup> <u>耶穌</u>等其話：「好看見了。是爾相信個心救爾個<sup>\[1\]</sup>。」<sup>43</sup> 瞎子馬上就看見，跟勒<u>耶穌</u>去了，依路稱讚神明。衆百姓看見也讚美神明。

<sup>\[1\] *ʽÔh* *wô*, i ng hao. 或話，醫爾好。（原註）</sup>

---

！WIP 後續未轉寫完
