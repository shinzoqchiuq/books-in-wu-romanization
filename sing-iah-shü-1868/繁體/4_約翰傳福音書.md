## IAH-ʽEN DJÜN FOH-ING SHÜ. 约翰傳福音書

### Iʽe. I.

DAO z kyʽi-tsʽu yiu-go; Dao z teng Jing-ming dô-kô læ-kæn; ping-tsʽia Dao z Jing-ming. <sup>2</sup> Gyi kyʽi-tsʽu teng Jing-ming dô-kô læ-kæn. <sup>3</sup> Væn-veh tu z tʽôh Gyi zao-go; z zao-cʽih-læ-go tong-si, yia m̆-teh ih-yiang feh-z Gyi zao-go. <sup>4</sup> Weh-ming z dzæ-ü Gyi; keh-go weh-ming z nying-go liang-kwông: <sup>5</sup> keh-go liang-kwông læ en-go u-sen tsiao-tong, tsih-z en-go u-sen feh teh-cü.

道是起初有個，道是等神明大家來間，並且道是神明。<sup>2</sup> 其起初等神明大家來間。<sup>3</sup> 萬物都是託其造個；是造出來個東西，也嘸得一樣弗是其造個。<sup>4</sup> 活命是在於其，箇個活命是人個亮光。<sup>5</sup> 箇個亮光來暗個烏碎照東，只是暗個烏碎弗得知。

<sup>6</sup> <sup>\[1\]</sup>Yiu ih-go nying z Jing-ming tsʽa-læ-go, ming-z kyiao-leh Iah-ʽen: <sup>7</sup> gyi z tso te-tsing læ-go, ziu-z tso Liang-kwông-go te-tsing, s-teh cong-nying we-leh gyi *te-tsing* hao siang-sing. <sup>8</sup> Gyi feh-z Liang-kwông, z tso Liang-kwông-go te-tsing *læ-go*. <sup>9</sup> Tsing-go Liang-kwông, ziu-z tao shü-kæn-zông læ peh væn-pah nying yiu liang-kwông go Cü-kwu. <sup>10</sup> Gyi læ shü-kæn-zông læ-tong, shü-kæn-zông z tʽôh Gyi zao-go, shü-kæn-zông wa feh nying-teh Gyi. <sup>11</sup> Gyi tao Zi-go *di-fông* læ, Gyi-zi-go nying yia feh tsih-ziu Gyi. <sup>12</sup> Væn-pah tsih-ziu Gyi, ziu-z siang-sing Gyi ming-deo cü-kwu, Gyi s-peh gyi-lah <sup>\[2\]</sup>neng-ken hao tso Jing-ming-go ng-nô: <sup>13</sup> gyi-lah *sang-cʽih-læ*, feh-z dzong hyüih-mah, yia feh-z dzong nyüoh-sing-go cü-i, yia feh-z dzong nying-go cü-i, z dzong Jing-ming ka sang-cʽih-læ.

<sup>6</sup> 有一個人是神明差來個，名字叫勒<u>約翰</u><sup>\[1\]</sup>。<sup>7</sup> 其是做對證來個，就是做亮光個對證，使得衆人爲了其對證好相信。<sup>8</sup> 其弗是亮光，是做亮光個對證來個。<sup>9</sup> 真個亮光，就是到世間上來撥凡百人有亮光個主顧。<sup>10</sup> 其來世間上來東，世間上是託其造個，世間上還弗認得其。<sup>11</sup> 其到自個地方來，其自個人也弗接受其。<sup>12</sup> 凡百接受其，就是相信其名頭主顧，其賜撥其拉能幹<sup>\[2\]</sup>好做神明個兒囡。<sup>13</sup> 其拉生出來，弗是從血脈，也弗是從肉身個主意，也弗是從人個主意，是從神明介生出來。

<sup>\[1\] Y. ʽE. 26. 耶（穌）後（頭）26（年）。（原註）</sup>

<sup>\[2\] *ʽÔh* *wô*, gyün-ping. 或話，權柄。（原註）</sup>

<sup>14</sup> Keh-go Dao dzing ih-go nyüoh-sing, deng læ ah-lah cong-nyiang; (ah-lah yia *tsʽing-ngæn* kʽen-kyin Gyi-go yüong-wô, z ziang *Tʽin-Vu* tsʽa-læ doh-yiang *Ng-ts* ka yüong-wô;) Gyi-go eng-we teng tsing dao-li tu mun-tsoh. <sup>15</sup> Iah-ʽen teng Gyi tso te-tsing, hyiang-hyiang eo, z-ka wô, “Keh ziu-z ngô sô wô, ‘ʽEo-jü ngô læ-go, yi-kying pi ngô tseng-djong-de; ing-we sin-jü ngô læ-tong-go.’” <sup>16</sup> Dzong Gyi-go mun-tsoh ah-lah tu yiu *eng-we* teh-djôh-de, ping-tsʽia *teh-djôh* eng-zông kô eng: <sup>17</sup> ing-we lih-fah z tʽôh Mo-si ka djün-go; eng-we teng tsing dao-li z tʽôh Yiæ-su Kyi-toh ka læ. <sup>18</sup> Dzong m-yiu nying kʽen-kyin Jing-ming ko; læ Ah-tia hyüong-kwun-deo go doh-yiang Ng-ts z yi-kying hyin-cʽih *Jing-ming* læ-de.

<sup>14</sup> 箇個道成一個肉身，庉來阿拉中央，（阿拉也親眼看見其個榮華，是像天父差來獨養兒子介榮華；）其個恩惠等真道理都滿足。<sup>15</sup> <u>約翰</u>等其做對證，響響謳，是介話，「箇就是我所話，『後如我來個，已經比我尊重了，因爲先如我來東個。』」<sup>16</sup> 從其個滿足阿拉都有恩惠得着了，並且得着恩上加恩。<sup>17</sup> 因爲律法是託<u>摩西</u>介傳個，恩惠等真道理是託<u>耶穌</u> <u>基督</u>介來。<sup>18</sup> 從嘸有人看見神明過，來阿爹胸脘頭個獨養兒子是已經顯出神明來了。

<sup>19</sup> <sup>\[1\]</sup>YIU-TʽA nying tsʽa tsi-s teng Li-vi nying dzong Yiæ-lu-sah-leng kyʽi meng Iah-ʽen, “Ng z jü?” keh-go z-ʽeo Iah-ʽen-go te-tsing z ka-go: <sup>20</sup> gyi tsiao-jing, ih-ngæn feh la; gyi tsiao-jing *z-ka* *wô*, “Ngô feh-z Kyi-toh.” <sup>21</sup> Gyi-lah yi meng gyi, wô, “Ka-ni, ng z Yi-li-üô feh?” Gyi wô, “Ngô feh-z.” “Ng z keh sin-cü-nying feh?” Gyi wô, “Feh-z.” <sup>22</sup> Ziu teng gyi wô, “Ng tao-ti z jü? hao peh ah-lah kyʽi we-pao tsʽa ah-lah læ go cü-kwu. Ng zi wô zi dza-go?” <sup>23</sup> Gyi wô, “Ziang sin-cü Yi-sæ-üô sô wô, ‘Kwʽông-iæ di-fông yiu nying-go sing-hyiang læ-kæn eo, *z-ka* *wô*, Ng-lah hao kyʽi pʽu-dzih Cü-go lu;’ \[Y. 40. 3.\] *keh-go* *sing-hyiang* ziu-z ngô.”

<sup>19</sup> <u>猶太</u>人差祭司等<u>利未</u>人從<u>耶路撒冷</u>去問<u>約翰</u><sup>\[1\]</sup>，「爾是誰？」箇個時候<u>約翰</u>個對證是介個。<sup>20</sup> 其招認，一眼弗賴，其招認是介話，「我弗是<u>基督</u>。」<sup>21</sup> 其拉又問其，話，「介呢，爾是<u>以利亞</u>弗？」其話，「我弗是。」「爾是箇先知人弗？」其話，「弗是。」<sup>22</sup> 就等其話，「爾到底是誰？好撥阿拉去回報差阿拉來個主顧。爾自話自咋個？」<sup>23</sup> 其話，「像先知<u>以賽亞</u>所話，『曠野地方有人個聲響來間謳，是介話，爾拉好去鋪直主個路。』\[Y. 40. 3.\] 箇個聲響就是我。」

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>24</sup> Keh-sing tsʽa-læ-go z-go Fah-li-sæ nying. <sup>25</sup> Gyi-lah yi meng Iah-ʽen, z-ka wô, “Ng ziah feh-z Kyi-toh, yia feh-z Yi-li-üô, yia feh-z keh-go sin-cü-nying, ka-ni ng dza-we læ-tih ʽang si-li?” <sup>26</sup> Iah-ʽen we-teh gyi-lah, wô, “Ngô z yüong shü ʽang si-li; dæn-z yiu ih-go Cü-kwu lih læ ng-lah-go cong-nyiang, z ng-lah feh nying-teh-go: <sup>27</sup> ziu-z, ʽeo-jü ngô læ-go yi-kying pi ngô tseng-djong-de, lin ka Gyi ʽa-ta ngô tu kyʽin hao.”

<sup>24</sup> 箇星差來個是個<u>法利賽</u>人。<sup>25</sup> 其拉又問<u>約翰</u>，是介話，「爾若弗是<u>基督</u>，也弗是<u>以利亞</u>，也弗是箇個先知人，介呢爾咋會來的行洗禮？」<sup>26</sup> <u>約翰</u>回答其拉，話，「我是用水行洗禮，但是有一個主顧立來爾拉個中央，是爾拉弗認得個。<sup>27</sup> 就是，後如我來個已經比我尊重了，連解其鞋帶我都欠好。」

<sup>28</sup> Keh-sing z-ken z læ Iah-dæn ʽo-nga Pah-da-pô-lah, Iah-ʽen læ-kæn ʽang si-li go di-fông.

<sup>28</sup> 箇星事幹是來<u>約但</u>河外<u>伯大巴喇</u>，<u>約翰</u>來間行洗禮個地方。

<sup>29</sup> DI-NYI nyih, Iah-ʽen kʽen-kyin Yiæ-su tao gyi u-sen læ, ziu wô, “Tsʽia-kʽen Jing-ming-go Siao-yiang, z pô shü-kæn-zông-go ze ting-leh-kyʽi-go! <sup>30</sup> Keh z ngô sô wô, ‘Yiu ih-go Nying ʽeo-jü ngô læ-go, yi-kying pi ngô tseng-djong-de; ing-we sin-jü ngô læ-tong-go.’ <sup>31</sup> Ngô *zin-deo* yia feh hyiao-teh Gyi: dæn-z ngô yüong shü læ ʽang si-li, z deh-we iao hyin Gyi cʽih-læ peh Yi-seh-lih nying hyiao-teh.”

<sup>29</sup> 第二日，<u>約翰</u>看見<u>耶穌</u>到其烏碎來，就話，「且看神明個小羊，是把世間上個罪頂勒去個！<sup>30</sup> 箇是我所話，『有一個人後如我來個，已經比我尊重了，因爲先如我來東個。』<sup>31</sup> 我前頭也弗曉得其。但是我用水來行洗禮，是特爲要顯其出來撥<u>以色列</u>人曉得。」

<sup>32</sup> Iah-ʽen tso te-tsing, z-ka wô, “Ngô kʽen-kyin *Sing*-Ling ziang ih-tsah beh-keh ka dzong tʽin-li kông-lôh-læ, deng læ Gyi zông-deo. <sup>33</sup> Ngô feh hyiao-teh Gyi; tsih-z tsʽa ngô yüong shü ʽang si-li Cü-kwu, Gyi teng ngô wô, ‘Ng kʽen-kyin *Sing*-Ling kông-lôh deng læ Gyi zông-deo go, keh ziu-z yüong Sing-Ling ʽang si-li go Cü-kwu.’ <sup>34</sup> Ngô z kʽen-kyin-ko-de, yi-kying te-tsing Gyi z Jing-ming-go Ng-ts.”

<sup>32</sup> <u>約翰</u>做對證，是介話，「我看見聖靈像一隻鵓鴿介從天裏降落來，庉來其上頭。<sup>33</sup> 我弗曉得其，只是差我用水行洗禮主顧，其等我話，『爾看見聖靈降落庉來其上頭個，箇就是用聖靈行洗禮個主顧。』<sup>34</sup> 我是看見過了，已經對證其是神明個兒子。」

<sup>35</sup> Di-nyi nyih Iah-ʽen yi lih-kæn, wa-yiu liang-go meng-du *dô-kô* *læ-kæn*: <sup>36</sup> kʽen-kʽen Yiæ-su læ-kæn tseo, ziu wô, “Tsʽia-kʽen Jing-ming-go Siao-yiang!” <sup>37</sup> Keh liang-go meng-du tʽing-meng gyi ka wô, ziu keng-leh Yiæ-su kyʽi-de. <sup>38</sup> Yiæ-su nyin-cün, kʽen-kyin gyi-lah keng-tih, ziu wô, “Ng-lah iao soh-si?” Gyi-lah wô, “Lah-pi, Ng ʽah-li <sup>\[1\]</sup>deng-kæn?” (Lah-pi-go ka-shih, ziu-z sin-sang.) <sup>39</sup> Yiæ-su teng gyi-lah wô, “Hao læ kʽen.” Gyi-lah kyʽi kʽen Gyi deng-go u-sen, ziu teng Gyi dô-kô deng-ko keh nyih: keh-go z-ʽeo ʽô-pun-nyih mao s tin-cong.

<sup>35</sup> 第二日<u>約翰</u>又立間，還有兩個門徒大家來間。<sup>36</sup> 看看<u>耶穌</u>來間走，就話，「且看神明個小羊！」<sup>37</sup> 箇兩個門徒聽聞其介話，就跟勒<u>耶穌</u>去了。<sup>38</sup> <u>耶穌</u>扭轉，看見其拉跟的，就話，「爾拉要啥西？」其拉話，「拉比，爾何裏庉間<sup>\[1\]</sup>？」（拉比個解說，就是先生。）<sup>39</sup> <u>耶穌</u>等其拉話，「好來看。」其拉去看其庉個烏碎，就等其大家庉過箇日。箇個時候下半日毛四點鐘。

<sup>\[1\] *ʽÔh* *wô*, tæn-kôh-kæn. 或話，耽擱間。（原註）</sup>

<sup>40</sup> Keh liang tʽing-meng Iah-ʽen-go shih-wô kyʽi keng Yiæ-su cü-kwu, ih-go z Si-meng Pe-teh-go hyüong-di En-teh-lih. <sup>41</sup> Gyi sin zing-djôh zi-go hyüong-di Si-meng, teng gyi wô, “Mi-sæ-üô ah-lah yi-kying zing-djôh-de:” (Mi-sæ-üô, fæn-cʽih-læ ziu-z <sup>\[1\]</sup>Kyi-toh:) <sup>42</sup> ziu ta gyi kyʽi kyin Yiæ-su. Yiæ-su kʽen-kʽen gyi, wô, “Ng z Iah-nô-go ng-ts Si-meng: tsiang-læ iao eo ng Kyi-fah.” (Kyi-fah, fæn-cʽih-læ ziu-z <sup>\[2\]</sup>Pe-teh.)

<sup>40</sup> 箇兩聽聞<u>約翰</u>個說話去跟<u>耶穌</u>主顧，一個是<u>西門彼得</u>個兄弟<u>安得烈</u>。<sup>41</sup> 其先尋着自個兄弟<u>西門</u>，等其話，「彌賽亞阿拉已經尋着了。」（彌賽亞，翻出來就是<u>基督</u><sup>\[1\]</sup>。）<sup>42</sup> 就帶其去見<u>耶穌</u>。<u>耶穌</u>看看其，話，「爾是<u>約拿</u>個兒子<u>西門</u>。將來要謳爾<u>磯法</u>。」（<u>磯法</u>，翻出來就是<u>彼得</u><sup>\[2\]</sup>。）

<sup>\[1\] Kyi-toh *go* *ka-shih*, *ziu-z* fu-yiu Cü-kwu. <u>基督</u>個解說，就是傅油主顧。（原註）</sup>

<sup>\[2\] Pe-teh *go* *ka-shih*, *ziu-z* zah-deo. <u>彼得</u>個解說，就是石頭。（原註）</sup>

<sup>43</sup> DI-NYI nyih, Yiæ-su tang-tsiang tao Kyüô-li-li kyʽi, zing-djôh Fi-lih, ziu teng gyi wô, “Keng Ngô læ.” <sup>44</sup> Fi-lih z cʽih læ Pah-sæ-da, ziu-z En-teh-lih Pe-teh-go peng-dzing.

<sup>43</sup> 第二日，<u>耶穌</u>打賬到<u>加利利</u>去，尋着<u>腓力</u>，就等其話，「跟我來。」<sup>44</sup> <u>腓力</u>是出來<u>伯賽大</u>，就是<u>安得烈彼得</u>個本城。

<sup>45</sup> Fi-lih zing-djôh Nô-dæn-nyih, ziu teng gyi wô, “Mo-si læ lih-fah li-hyiang teng sin-cü-nying sô wô-go Cü-kwu, ah-lah zing-djôh-de; ziu-z Nô-sah-leh Nying, Iah-seh-go Ng-ts, Yiæ-su.” <sup>46</sup> Nô-dæn-nyih teng gyi wô, “Nô-sah-leh dza neng-keo cʽih soh-go hao-go ma?” Fi-lih wô, “Ng hao læ kʽen.”

<sup>45</sup> <u>腓力</u>尋着<u>拿但業</u>，就等其話，「<u>摩西</u>來律法裏向等先知人所話個主顧，阿拉尋着了，就是<u>拿撒勒</u>人，<u>約瑟</u>個兒子，<u>耶穌</u>。」<sup>46</sup> <u>拿但業</u>等其話，「<u>拿撒勒</u>咋能夠出啥個好個嗎？」<u>腓力</u>話，「爾好來看。」

<sup>47</sup> Yiæ-su kʽen-kyin Nô-dæn-nyih tao Gyi u-sen læ, ziu tin-djôh gyi, wô, “Tsʽia-kʽen ih-go jih-we Yi-seh-lih nying, ih-ngæn m-neh kæn-tsô-go.” <sup>48</sup> Nô-dæn-nyih teng Gyi wô, “Ng ʽah-li nying-teh ngô go?” Yiæ-su we-teh gyi wô, “Fi-lih wa feh-zing eo ng, ng læ vu-hwô-ko jü-ʽô, Ngô kʽen-kyin ng ko-de.” <sup>49</sup> Nô-dæn-nyih we-teh Gyi wô, “Fu-ts, Ng z Jing-ming-go Ng-ts; Ng z Yi-seh-lih-go Wông-ti.” <sup>50</sup> Yiæ-su we-teh gyi wô, “We-leh Ngô wô ‘Vu-hwô-ko jü-ʽô kʽen-kyin ng ko-de,’ ng siang-sing-go ma? Ng tsiang-læ wa-yiu do-jü keh-go z-ken we kʽen-kyin-gyi.” <sup>51</sup> Yi teng gyi wô, “Ngô tsing-tsing wô hyiang ng-lah dao, Dzong-kying-yi-ʽeo ng-lah we kʽen-kyin tʽin kʽæ-kʽæ, wa-yiu Jing-ming-go tʽin-s læ Nying-go-Ng-ts zông-deo læ-tih tseo-zông tseo-lôh.”

<sup>47</sup> <u>耶穌</u>看見<u>拿但業</u>到其烏碎來，就點着其，話，「且看一個實惠<u>以色列</u>人，一眼嘸得奸詐個。」<sup>48</sup> <u>拿但業</u>等其話，「爾何裏認得我個？」<u>耶穌</u>回答其話，「<u>腓力</u>還弗曾謳爾，爾來無花果樹下，我看見爾過了。」<sup>49</sup> <u>拿但業</u>回答其話，「夫子，爾是神明個兒子，爾是<u>以色列</u>個皇帝。」<sup>50</sup> <u>耶穌</u>回答其話，「爲了我話『無花果樹下看見爾過了。』爾相信個嗎？爾將來還有大如箇個事幹會看見其。」<sup>51</sup> 又等其話，「我真真話向爾拉道，從今以後爾拉會看見天開開，還有神明個天使來人個兒子上頭來的走上走落。」

---

### Iʽe. II.

DI-SÆN nyih, læ Kyüô-li-li-go Kyüô-nô di-fông yiu ih-veng nying-kô hao-nyih: Yiæ-su-go ah-nyiang læ-kæn. <sup>2</sup> Yiæ-su teng Gyi meng-du yia tsʽing-kyʽi-kæn kyʽüoh hao-nyih-tsiu. <sup>3</sup> Tsiu kyʽin-de, Yiæ-su-go ah-nyiang teng Gyi wô, “Gyi-lah tsiu m-neh-de,” <sup>4</sup> Yiæ-su teng gyi wô, “Nyü-nying, Ngô teng ng yiu soh-go siang-ken? Ngô-go z-ʽeo wa m-neh tao-de.” <sup>5</sup> Gyi ah-nyiang teng yüong-nying wô, “Gyi væn-pah teng ng-lah wô-go, hao i Gyi tso.”

第三日，來<u>加利利</u>個<u>迦拿</u>地方有一份人家好日。<u>耶穌</u>個阿孃來間。<sup>2</sup> <u>耶穌</u>等其門徒也請去間喫好日酒。<sup>3</sup> 酒欠了，<u>耶穌</u>個阿孃等其話：「其拉酒嘸得了。」<sup>4</sup> <u>耶穌</u>等其話：「女人，我等爾有啥個相干？我個時候還嘸得到了。」<sup>5</sup> 其阿孃等傭人話：「其凡百等爾拉話個，好依其做。」

<sup>6</sup> Tsiao Yiu-tʽa nying long kyih-zing go kwe-kyü, læ keh-deo yiu loh-kʽeo zah-shü-kông en-kæn; me-kʽeo hao tsi liang-sæn-tæn *shü*. <sup>7</sup> Yiæ-su teng yüong-nying wô, “Ng-lah hao pô shü tsi-mun shü-kông.” Gyi-lah ziu ʽeo-yin tsi-mun-de. <sup>8</sup> Yi wô, “Keh-tsao hao iao-cʽih-læ, do-kyʽi peh tsong-kwun.” Gyi-lah ziu do-kyʽi-de. <sup>9</sup> Keh pin tso tsiu go shü, tsong-kwun ziu zông-djôh, yia feh hyiao-teh gyi ʽah-li læ-go; (iao shü go yüong-nying hyiao-teh-go;) tsong-kwun zi eo sing-lông, <sup>10</sup> teng gyi wô, “Nying-kô tu sin pa hao tsiu; teng-tao kyʽüoh-tsoh-kwʽa, keh-tsao hao tʽe-pæn-tin: ng *fæn-cün* liu hao tsiu tao næn-kæn.”

<sup>6</sup> 照<u>猶太</u>人弄潔淨個規矩，來箇頭有六口石水缸安間，每口好𣥼兩三擔水。<sup>7</sup> <u>耶穌</u>等傭人話：「爾拉好把水𣥼滿水缸。」其拉就候沿𣥼滿了。<sup>8</sup> 又話：「箇遭好舀出來，馱去撥總管。」其拉就馱去了。<sup>9</sup> 箇變做酒個水，總管就嚐着，也弗曉得其何裏來個，（舀水個傭人曉得個，）總管自謳新郎，<sup>10</sup> 等其話：「人家都先擺好酒，等到喫足快，箇遭好推扳點。爾反轉留好酒到難間。」

<sup>11</sup> Keh z Yiæ-su tso deo-ih-kyʽi jing-tsih læ Kyüô-li-li-go Kyüô-nô, *z-ka* hyin-cʽih Gyi yüong-wô læ; meng-du ziu siang-sing Gyi de.

<sup>11</sup> 箇是<u>耶穌</u>做頭一起神蹟來<u>加利利</u>個<u>迦拿</u>，是介顯出其榮華來，門徒就相信其了。

<sup>12</sup> Keh-go z-ken ʽeo-deo, Yiæ-su, teng ah-nyiang, hyüong-di, meng-du, dô-kô tseo-lôh tao Kyüô-pah-nong; keh-deo deng-lôh m-kyi nyih.

<sup>12</sup> 箇個事幹後頭，<u>耶穌</u>，等阿孃，兄弟，門徒，大家走落到<u>迦百農</u>，箇頭庉落嘸幾日。

<sup>13</sup> YIU-TʽA nying-go Yü-yüih-tsih kwʽa tao-de, Yiæ-su zông Yiæ-lu-sah-leng kyʽi. <sup>14</sup> Læ sing-din-li kʽen-kyin yiu ma ngeo yiang beh-keh, wa-yiu de dong-din cü-kwu zo-kæn: <sup>15</sup> ziu do-leh zing tso pin-ts, keh-sing ngeo teng yiang tu ken-cʽih sing-din; wa-yiu tao-diao de dong-din cü-kwu-go nying-ts, fæn-tao gyi gyü-deo; <sup>16</sup> yi teng ma beh-keh go cü-kwu wô, “Keh-sing tong-si do-leh-kyʽi; m-nao peh Ngô Ah-tia-go oh-lô tso ma-ma-go oh-lô.” <sup>17</sup> Gyi meng-du kyi-teh *Shü-li* yiu sia-tih, wô, “Ngô we-leh Ng-go oh-lô sing-li dziah-kyih-sah.” \[S. 69. 9.\]

<sup>13</sup> <u>猶太</u>人個逾越節快到了，<u>耶穌</u>上<u>耶路撒冷</u>去。<sup>14</sup> 來聖殿裏看見有賣牛羊鵓鴿，還有兌銅鈿主顧坐間。<sup>15</sup> 就馱勒繩做鞭子，箇星牛等羊都趕出聖殿，還有倒掉兌銅鈿主顧個銀子，翻倒其櫃頭，<sup>16</sup> 又等賣鵓鴿個主顧話：「箇星東西馱勒去，嘸得好撥我阿爹個屋落做買賣個屋落。」<sup>17</sup> 其門徒記得書裏有寫的，話：「我爲了爾個屋落心裏着急煞。」\[S. 69. 9.\]

<sup>18</sup> Yiu-tʽa nying ziu we-teh Gyi, wô, “Ng kyi-jün tso keh-sing z-ken, yiu soh-go jing-tsih hao peh ah-lah kʽen?” <sup>19</sup> Yiæ-su we-teh gyi-lah, wô, “Ng-lah hao tsʽah-diao keh-go *sing*-din, sæn nyih kong-fu Ngô we kyʽi gyi hao.” <sup>20</sup> Yiu-tʽa nying wô, “Zao keh-go din, z kwun s-jih loh nyin kong-fu, Ng næn-dao sæn nyih kong-fu we kyʽi gyi hao ma?” <sup>21</sup> Dæn-z Yiæ-su kông *keh-kyü* *shih-wô*, z ts-tin Zi kyi-sing-go din. <sup>22</sup> *Yiæ-su* dzong si-nying cong-nyiang weh-cün-læ ts-ʽeo, Gyi meng-du *dzæ-fông* kyi-teh-tao Gyi yiu keh-kyü shih-wô teng gyi-lah kông-ko; ziu siang-sing Sing-shü, teng Yiæ-su sô kông-go shih-wô.

<sup>18</sup> <u>猶太</u>人就回答其，話：「爾既然做箇星事幹，有啥個神蹟好撥阿拉看？」<sup>19</sup> <u>耶穌</u>回答其拉，話：「爾拉好拆掉箇個聖殿，三日工夫我會起其好。」<sup>20</sup> <u>猶太</u>人話：「造箇個殿，是管四十六年工夫，爾難道三日工夫會起其好嗎？」<sup>21</sup> 但是<u>耶穌</u>講箇句說話，是指點自肌身個殿。<sup>22</sup> <u>耶穌</u>從死人中央活轉來之後，其門徒纔方記得到其有箇句說話等其拉講過，就相信聖書，等<u>耶穌</u>所講個說話。

<sup>23</sup> *Yiæ-su* læ Yiæ-lu-sah-leng, Yü-yüih tsih-kʽeng z-ʽeo, yiu hyü-to nying kʽen-kyin Gyi tso-cʽih-læ-go jing-tsih ziu siang-sing Gyi-go ming-deo. <sup>24</sup> Dæn-z Yiæ-su feh kyʽi kʽao-tʽôh gyi-lah, ing-we Gyi hyiao-teh long-tsong nying-go *i-s*; <sup>25</sup> nying-go z-ken yia hao-vong jü tʽong-cü Gyi: ing-we nying-go sing-i Gyi-zi hyiao-teh-go.

<sup>23</sup> <u>耶穌</u>來<u>耶路撒冷</u>，逾越節肯時候，有許多人看見其做出來個神蹟就相信其個名頭。<sup>24</sup> 但是<u>耶穌</u>弗去靠託其拉，因爲其曉得攏總人個意思，<sup>25</sup> 人個事幹也好甮誰通知其。因爲人個心意其自曉得個。

---

### Iʽe. III.

Yiu ih-go Fah-li-sæ nying, ming-z kyiao-leh Nyi-ko-ti-meo, z Yiu-tʽa nying-go kwun. <sup>2</sup> Gyi yia-tao læ kyin Yiæ-su, z-ka wô, “Fu-ts, ah-lah hyiao-teh Ng z dzong Jing-ming ka læ tso sin-sang; ing-we Ng læ-kæn tso-go keh-sing jing-tsih, ziah feh-z Jing-ming dô-kô læ-tong, m-nying we tso.”

有一個<u>法利賽</u>人，名字叫勒<u>尼哥底母</u>，是<u>猶太</u>人個官。<sup>2</sup> 其夜到來見<u>耶穌</u>，是介話：「夫子，阿拉曉得爾是從神明介來做先生，因爲爾來間做個箇星神蹟，若弗是神明大家來東，嘸人會做。」

<sup>3</sup> Yiæ-su we-teh gyi, wô, “Ngô tsing-tsing wô hyiang ng dao, Ih-go nying ziah feh-z <sup>\[1\]</sup>djong-sang-cʽih-læ, feh neng-keo kʽen-kyin Jing-ming-go koh.”

<sup>3</sup> <u>耶穌</u>回答其，話：「我真真話向爾道，一個人若弗是重生出來<sup>\[1\]</sup>，弗能夠看見神明個國。」

<sup>\[1\] Yiu-teh *fæn*, dzong zông-deo ka sang-go. 有得翻，從上頭介生個。（原註）</sup>

<sup>4</sup> Nyi-ko-ti-meo teng Gyi wô, “Nying yi-kying lao-de, dza neng-keo tsæ sang-cʽih-læ? Næn-dao hao djong-jih nyiang-tʽæ sang-cʽih-læ ma?”

<sup>4</sup> <u>尼哥底母</u>等其話：「人已經老了，咋能夠再生出來？難道好重入孃胎生出來嗎？」

<sup>5</sup> Yiæ-su ing-kyʽi wô, “Ngô tsing-tsing wô hyiang ng dao, Ih-go nying ziah feh dzong shü teng *Sing*-Ling ka sang-cʽih-læ, feh neng-keo tseo-tsing Jing-ming-go koh. <sup>6</sup> Dzong nyüoh-sing sang-go z nyüoh-sing; dzong *Sing*-Ling sang-go z-go ling. <sup>7</sup> Ngô teng ng wô, Ng-lah pih iao <sup>\[1\]</sup>djong-sang-cʽih-læ, *keh-kyü* *shih-wô* hao-vong gyi-kwa. <sup>8</sup> Fong ze gyi læ-tih cʽü, ng we tʽing-meng gyi sing-hyiang, feh hyiao-teh gyi dzong ʽah-li ka læ, tao ʽah-li ka kyʽi: væn-pah dzong Sing-Ling sang-go yia z-ka.”

<sup>5</sup> <u>耶穌</u>應起話：「我真真話向爾道，一個人若弗從水等聖靈介生出來，弗能夠走進神明個國。<sup>6</sup> 從肉身生個是肉身，從聖靈生個是個靈。<sup>7</sup> 我等爾話，爾拉必要重生出來<sup>\[1\]</sup>，箇句說話好甮奇怪。<sup>8</sup> 風隨其來的吹，爾會聽聞其聲響，弗曉得其從何裏介來，到何裏介去。凡百從聖靈生個也是介。」

<sup>\[1\] Yiu-teh *fæn*, dzong zông-deo ka sang-go. 有得翻，從上頭介生個。（原註）</sup>

<sup>9</sup> Nyi-ko-ti-meo ziu we-teh Gyi wô, “Keh-sing z-ken dza-we tso-leh-læ ni?”

<sup>9</sup> <u>尼哥底母</u>就回答其話：「箇星事幹咋會做勒來呢？」

<sup>10</sup> Yiæ-su we-teh gyi wô, “Ng z Yi-seh-lih nying-go sin-sang, wa we feh hyiao-teh keh-sing z-ken ma! <sup>11</sup> Ngô tsing-tsing wô hyiang ng dao, Ah-lah læ-tih kông zi sô hyiao-teh-go z-ken, læ-tih te-tsing zi sô kʽen-kyin-ko z-ken; tsih-z ng-lah feh ziu ah-lah-go te-tsing. <sup>12</sup> Ngô teng ng-lah kông shü-kæn-zông z-ken, ng-lah kyi-jün feh siang-sing, ziah teng ng-lah kông tʽin-zông z-ken, dza neng-keo siang-sing ni? <sup>13</sup> Djü-leh keh dzong tʽin kông-lôh-læ-go, tʽin-zông læ-tong-go Nying-go Ng-ts ts-nga, m-nying sing-zông tʽin ko. <sup>14</sup> Tsing-ziang Mo-si læ kwʽông-iæ di-fông pô keh-kwang dzô di-zông-kyʽi, Nying-go Ng-ts yia z-ka pih iao di-zông-kyʽi; <sup>15</sup> s-teh væn-pah siang-sing Gyi cü-kwu feh we mih-diao, tu hao teh-djôh üong-yün weh-ming.

<sup>10</sup> <u>耶穌</u>回答其話：「爾是<u>以色列</u>人個先生，還會弗曉得箇星事幹嗎！<sup>11</sup> 我真真話向爾道，阿拉來的講自所曉得個事幹，來的對證自所看見過事幹，只是爾拉弗受阿拉個對證。<sup>12</sup> 我等爾拉講世間上事幹，爾拉既然弗相信，若等爾拉講天上事幹，咋能夠相信呢？<sup>13</sup> 除了箇從天降落來個，天上來東個人個兒子之外，嘸人升上天過。<sup>14</sup> 正像<u>摩西</u>來曠野地方把箇梗蛇提上去，人個兒子也是介必要提上去；<sup>15</sup> 使得凡百相信其主顧弗會滅掉，都好得着永遠活命。

<sup>16</sup> “Ing-we Jing-ming æ-sih shü-kæn-zông zing-ts-ü s-lôh Gyi doh-yiang Ng-ts, s-teh væn-pah siang-sing Gyi cü-kwu feh we mih-diao, tu hao teh-djôh üong-yün weh-ming. <sup>17</sup> Jing-ming tsʽa Gyi Ng-ts tao shü-kæn-zông læ, feh-z læ ding shü-kæn-zông-go ze, z peh shü-kæn-zông kʽao-djôh Gyi hao teh-djôh kyiu. <sup>18</sup> Siang-sing Gyi go cü-kwu feh we ding-ze; feh siang-sing-go cü-kwu z yi-kying ding-ze, ing-we feh siang-sing Jing-ming doh-yiang Ng-ts-go ming-deo. <sup>19</sup> *Gyi-lah* ding-ze-go yün-kwu z ka: yiu liang-kwông tao shü-kæn-zông læ, nying hwun-hyi en wa ko-jü liang-kwông, ing-we gyi-lah ʽang-we z ôh-go. <sup>20</sup> Væn-pah tso fi-li z-ken cü-kwu z u-su liang-kwông, yia feh tao liang-kwông u-sen læ, kʽong-pʽô tsah-vah gyi-go ʽang-we: <sup>21</sup> i tsing dao-li cü-kwu we tao liang-kwông u-sen læ, hao hyin-cʽih gyi-go ʽang-we z dzæ-ü Jing-ming tso-go.”

<sup>16</sup> 「因爲神明愛惜世間上甚至於賜落其獨養兒子，使得凡百相信其主顧弗會滅掉，都好得着永遠活命。<sup>17</sup> 神明差其兒子到世間上來，弗是來定世間上個罪，是撥世間上靠着其好得着救。<sup>18</sup> 相信其個主顧弗會定罪；弗相信個主顧是已經定罪，因爲弗相信神明獨養兒子個名頭。<sup>19</sup> 其拉定罪個緣故是介：有亮光到世間上來，人歡喜暗還過如亮光，因爲其拉行爲是惡個。<sup>20</sup> 凡百做非禮事幹主顧是惡愫亮光，也弗到亮光烏碎來，恐怕責罰其個行爲。<sup>21</sup> 依真道理主顧會到亮光烏碎來，好顯出其個行爲是在於神明做個。」

<sup>22</sup> KEH-SING z-ken ʽeo-deo, Yiæ-su teng Gyi meng-du tseo tao Yiu-tʽa di-fông; teng gyi-lah dô-kô tæn-kôh keh-deo, læ-kæn ʽang si-li. <sup>23</sup> Iah-ʽen læ Sah-leng siang-gying-go Æ-neng yia læ-kæn ʽang si-li, ing-we keh-deo shü to: nying-kô tu læ ziu si-li. <sup>24</sup> *Keh-go* *z-ʽeo* Iah-ʽen wa m̆-teh kyʽih-lôh lao-kæn.

<sup>22</sup> 箇星事幹後頭，<u>耶穌</u>等其門徒走到<u>猶太</u>地方，等其拉大家耽擱箇頭，來間行洗禮。<sup>23</sup> <u>約翰</u>來<u>撒冷</u>相近個<u>哀嫩</u>也來間行洗禮，因爲箇頭水多。人家都來受洗禮。<sup>24</sup> 箇個時候<u>約翰</u>還嘸得挈落牢監。

<sup>25</sup> Iah-ʽen-go meng-du teng Yiu-tʽa nying dô-kô pæn-poh long kyih-zing go kwe-kyü: <sup>26</sup> gyi-lah ziu tao Iah-ʽen u-sen læ, teng gyi wô, “Fu-ts, zin-deo teng ng dô-kô læ Iah-dæn ʽo-nga, ng teng Gyi tso te-tsing go Cü-kwu, næn-kæn Gyi læ-kæn ʽang si-li, long-tsong tu tao Gyi u-sen kyʽi.”

<sup>25</sup> <u>約翰</u>個門徒等<u>猶太</u>人大家扳駁弄潔淨個規矩。<sup>26</sup> 其拉就到<u>約翰</u>烏碎來，等其話：「夫子，前頭等爾大家來<u>約但</u>河外，爾等其做對證個主顧，難間其來間行洗禮，攏總都到其烏碎去。」

<sup>27</sup> Iah-ʽen we-teh, z-ka wô, “Nying, ziah feh-z dzong tʽin s-peh gyi go, ih-yiang tu feh neng-keo teh-djôh. <sup>26</sup> Ng-lah zi hao teng ngô tso te-tsing, ngô z wô-ko-de, Ngô feh-z Kyi-toh, peh-ko z læ Gyi zin-deo tsʽa-læ-go. <sup>29</sup> Yiu sing-læ-sing-vu go z sing-lông: sing-lông-go beng-yiu lih-leh tʽing-tong, we-leh tʽing-meng sing-lông-go sing-ing do-nyiang hwun-hyi: ngô keh-go hwun-hyi *næn-kæn* mun-tsoh-de. <sup>30</sup> Gyi pih iao do-kyʽi-læ, ngô pih iao siao-long-kyʽi. <sup>31</sup> Dzong zông-deo ka læ-go, z læ væn-pah-go zông-deo: cʽih-ü di go, z joh-ü di go, yia kông joh-ü di go shih-wô; dzong tʽin ka læ-go z læ væn-pah-go zông-deo. <sup>32</sup> Gyi z læ-tih te-tsing Zi sô kʽen-kyin sô tʽing-meng-go z-ken; yia m-nying ziu Gyi te-tsing. <sup>33</sup> Ziu Gyi te-tsing cü-kwu, z tang ih-kʽo ing ka piao-ming Jing-ming z tsing-go. <sup>34</sup> Ing-we Jing-ming sô tsʽa-læ-go, z djün Jing-ming-go shih-wô: ing-we Jing-ming s-peh *Gyi* *Sing*-Ling z m-gyüong-dzing-go. <sup>35</sup> *Tʽin-Vu* æ-sih Ng-ts, pô væn-veh tu kao-dæ Gyi siu-li. <sup>36</sup> Siang-sing Ng-ts cü-kwu yiu üong-yün weh-ming; feh siang-sing Ng-ts cü-kwu feh we kʽen-kyin weh-ming, tsih-yiu Jing-ming-go ô-wông z deng læ gyi zông-deo.”

<sup>27</sup> <u>約翰</u>回答，是介話：「人，若弗是從天賜撥其個，一樣都弗能夠得着。<sup>28</sup> 爾拉自好等我做對證，我是話過了，我弗是<u>基督</u>，不過是來其前頭差來個。<sup>29</sup> 有新來新婦個是新郎，新郎個朋友立勒聽東，爲了聽聞新郎個聲音大樣歡喜。我箇個歡喜難間滿足了。<sup>30</sup> 其必要大起來，我必要小攏去。<sup>31</sup> 從上頭介來個，是來凡百個上頭。出於地個，是屬於地個，也講屬於地個說話，從天介來個是來凡百個上頭。<sup>32</sup> 其是來的對證自所看見所聽聞個事幹，也嘸人受其對證。<sup>33</sup> 受其對證主顧，是打一顆印介表明神明是真個。<sup>34</sup> 因爲神明所差來個，是傳神明個說話。因爲神明賜撥其聖靈是嘸窮盡個。<sup>35</sup> 天父愛惜兒子，把萬物都交代其手裏。<sup>36</sup> 相信兒子主顧有永遠活命；弗相信兒子主顧弗會看見活命，只有神明個啞喤是庉來其上頭。」

---

### Iʽe. IV.

Cü hyiao-teh Fah-li-sæ nying tʽing-meng Yiæ-su Zi siu meng-du, ʽang si-li peh gyi-lah, wa to-jü Iah-ʽen; <sup>2</sup> (jih-we feh-z Yiæ-su Zi, Z Gyi meng-du ʽang si-li;) <sup>3</sup> Gyi ziu li-kʽæ Yiu-tʽa di-fông, kyü tao Kyüô-li-li kyʽi. <sup>4</sup> Lu pih iao ko Sah-mô-li-üô. <sup>5</sup> Tao-leh Sah-mô-li-üô ih-go zing-li kyiao-leh Jü-kyüô, z teng Yüô-kôh s-peh gyi ng-ts Iah-seh keh-kwʽe di siang-gying-go. <sup>6</sup> Keh-deo yiu ih-kʽeo Yüô-kôh-go tsing. Yiæ-su lu tseo-leh kyʽih-lih-de, ziu-z-ka zo-lôh læ keh-kʽeo tsing pin-yin: z-ʽeo iah-læ jih-nyi tin-cong.

主曉得<u>法利賽</u>人聽聞<u>耶穌</u>自收門徒，行洗禮撥其拉，還多如<u>約翰</u>，<sup>2</sup> （實爲弗是<u>耶穌</u>自，是其門徒行洗禮。）<sup>3</sup> 其就離開<u>猶太</u>地方，歸到<u>加利利</u>去。<sup>4</sup> 路必要過<u>撒瑪利亞</u>。<sup>5</sup> 到了<u>撒瑪利亞</u>一個城裏叫勒<u>敘加</u>，是等<u>雅各</u>賜撥其兒子<u>約瑟</u>箇塊地相近個。<sup>6</sup> 箇頭有一口<u>雅各</u>個井。<u>耶穌</u>路走勒喫力了，就是介坐落來箇口井邊沿。時候約來十二點鐘。

<sup>7</sup> Yiu ih-go Sah-mô-li-üô nyü-nying læ tang shü: Yiæ-su teng gyi wô, “Shü i-tin peh Ngô kyʽüoh-kyʽüoh.” (Meng-du z tao zing-li ma kyʽüoh-zih kyʽi-de.) <sup>9</sup> Keh Sah-mô-li-üô nyü-nying teng Gyi wô, “Ng, z-go Yiu-tʽa nying, dza-we læ ngô Sah-mô-li-üô nyü-nying u-sen tʽao shü kyʽüoh ni?” (Ing-we Yiu-tʽa nying z teng Sah-mô-li-üô nying feh læ-kyʽi-go.)

<sup>7</sup> 有一個<u>撒瑪利亞</u>女人來打水。<u>耶穌</u>等其話：「水依點撥我喫喫。」（門徒是到城裏買喫食去了。）<sup>9</sup> 箇<u>撒瑪利亞</u>女人等其話：「爾，是個<u>猶太</u>人，咋會來我<u>撒瑪利亞</u>女人烏碎討水喫呢？」（因爲<u>猶太</u>人是等<u>撒瑪利亞</u>人弗來去個。）

<sup>10</sup> Yiæ-su we-teh gyi wô, “Ng ziah hyiao-teh Jing-ming-go eng-s, wa-yiu teng ng wô ‘I-tin shü peh Ngô kyʽüoh-kyʽüoh’ go Cü-kwu z Jü, ng feh-jün tʽao Gyi, Gyi ziu yiu weh shü peh ng de.” <sup>11</sup> Nyü-nying teng Gyi wô, “Sin-sang, Ng m-neh tiao-liang-dong, tsing yi z *ka* sing: Ng ʽah-li yiu keh-go weh shü ni? <sup>12</sup> Keh-kʽeo tsing z ah-lah tsu-tsong Yüô-kôh peh ah-lah go; gyi-zi, teng gyi ng-ts, teng sang-kʽeo, tu kyʽüoh keh-go shü; Ng næn-dao do-jü gyi ma?”

<sup>10</sup> <u>耶穌</u>回答其話：「爾若曉得神明個恩賜，還有等爾話『依點水撥我喫喫』個主顧是誰，爾弗然討其，其就有活水撥爾了。」<sup>11</sup> 女人等其話：「先生，爾嘸得吊樑桶，井又是介深。爾何裏有箇個活水呢？<sup>12</sup> 箇口井是阿拉祖宗<u>雅各</u>撥阿拉個，其自，等其兒子，等牲口，都喫箇個水，爾難道大如其嗎？」

<sup>13</sup> Yiæ-su we-teh gyi wô, “Væn-pah kyʽüoh keh-go shü we tsæ kʽeo-kʽeh: <sup>14</sup> ziah-z kyʽüoh Ngô sô s-peh gyi go shü, üong-yün feh we kʽeo-kʽeh; Ngô s-peh gyi go shü we læ gyi sing li-hyiang tso ih-go shü-nyün, læ-tih piao-cʽih tao üong-yün weh-ming.” <sup>15</sup> Nyü-nying teng Gyi wô, “Sin-sang, peh ngô keh-go shü; s-teh ngô ve kʽeo-kʽeh, yia sæn-leh ngô tao dông-deo læ tang *shü*.”

<sup>13</sup> <u>耶穌</u>回答其話：「凡百喫箇個水會再口渴。<sup>14</sup> 若是喫我所賜撥其個水，永遠弗會口渴；我賜撥其個水會來其心裏向做一個水源，來的滮出到永遠活命。」<sup>15</sup> 女人等其話：「先生，撥我箇個水，使得我𣍐口渴，也省勒我到蕩頭來打水。」

<sup>16</sup> Yiæ-su teng gyi wô, “Kyʽi eo ng-go nen-nyüing dô-kô tao dông-deo læ.” Nyü-nying we-teh wô, “Ngô m̆-teh nen-nyüing.” Yiæ-su teng gyi wô, “Ng wô m̆-teh nen-nyüing, shih-wô z-go. <sup>18</sup> Ing-we ng yi-kying yiu ng-go nen-nyüing, ng næn-kæn sô yiu-go feh-z ng-zi-go nen-nyüing: keh-kyü z ng kông-leh jih-we-go.”

<sup>16</sup> <u>耶穌</u>等其話：「去謳爾個男𡢿大家到蕩頭來。」女人回答話：「我嘸得男𡢿。」<u>耶穌</u>等其話：「爾話嘸得男𡢿，說話是個。<sup>18</sup> 因爲爾已經有爾個男𡢿，爾難間所有個弗是爾自個男𡢿。箇句是爾講勒實惠個。」

<sup>19</sup> Nyü-nying teng Gyi wô, “Sin-sang, ngô kʽen Ng z-go sin-cü-nying. <sup>20</sup> Ah-lah tsu-tsong z læ keh-zo sæn tso li-pa go; ng-lah wô Yiæ-lu-sah-leng z tông-kæ tso li-pa go u-sen.”

<sup>19</sup> 女人等其話：「先生，我看爾是個先知人。<sup>20</sup> 阿拉祖宗是來箇座山做禮拜個，爾拉話<u>耶路撒冷</u>是當該做禮拜個烏碎。」

<sup>21</sup> Yiæ-su teng gyi wô, “Nyü-nying, ng hao siang-sing Ngô, yiu z-ʽeo læ-gyi, ng-lah yia feh læ keh-zo sæn, yia feh læ Yiæ-lu-sah-leng, pa *Tʽin*-Vu. <sup>22</sup> Ng-lah læ-tih pa-go z ng-lah feh hyiao-teh; ah-lah læ-tih pa z ah-lah hyiao-teh-go; ing-we kyiu-sing z cʽih-ü Yiu-tʽa nying. <sup>23</sup> Z-ʽeo læ-gyi, yin-dzæ ziu-z-de, tsing-tsing tso li-pa go cü-kwu we yüong ling-sing teng dzing-jih pa *Tʽin*-Vu: ing-we *Tʽin*-Vu z iao keh-cü-ka nying pa Gyi. <sup>24</sup> Jing-ming z-go ling: pa Gyi cü-kwu tông-kæ yüong ling-sing teng dzing-jih pa-go.”

<sup>21</sup> <u>耶穌</u>等其話：「女人，爾好相信我，有時候來其，爾拉也弗來箇座山，也弗來<u>耶路撒冷</u>，拜天父。<sup>22</sup> 爾拉來的拜個是爾拉弗曉得，阿拉來的拜是阿拉曉得個，因爲救星是出於<u>猶太</u>人。<sup>23</sup> 時候來其，現在就是了，真真做禮拜個主顧會用靈性等誠實拜天父。因爲天父是要箇株介人拜其。<sup>24</sup> 神明是個靈。拜其主顧當該用靈性等誠實拜個。」

<sup>25</sup> Nyü-nying teng Gyi wô, “Ngô hyiao-teh Mi-sæ-üô læ-gyi: (ziu-z kyiao-leh Kyi-toh:) Gyi ih læ, yiang-yiang we kao hyiang ah-lah dao.” <sup>26</sup> Yiæ-su teng gyi wô, “Ngô teng ng læ-tih kông-go Cü-kwu ziu-z.”

<sup>25</sup> 女人等其話：「我曉得彌賽亞來其。（就是叫勒<u>基督</u>。）其一來，樣樣會教向阿拉道。」<sup>26</sup> <u>耶穌</u>等其話：「我等爾來的講個主顧就是。」

<sup>27</sup> Kʽeo-kʽeo meng-du læ-de, gyi-kwa *Yiæ-su* teng nyü-nying læ-tih kông: dæn-z gyi-lah m-nying wô, “Ng z iao soh-si ?” ʽôh-tsia, “Soh-go z-ken teng nyü-nying læ-tih kông?” <sup>28</sup> Nyü-nying fông-leh shü-dong, tao zing-li kyʽi, teng nying-kô wô, <sup>29</sup> “Hao læ kʽen ih-go Nying, z ngô ih-tsʽih sô tso-go z-ken Gyi tu wô hyiang ngô dao-de: keh kyʽi feh-z Kyi-toh?” <sup>30</sup> *Keh-sing* *nying* ziu dzong zing-li tseo-cʽih, tao Yiæ-su u-sen læ.

<sup>27</sup> 扣扣門徒來了，奇怪<u>耶穌</u>等女人來的講。但是其拉嘸人話：「爾是要啥西？」或者，「啥個事幹等女人來的講？」<sup>28</sup> 女人放勒水桶，到城裏去，等人家話，<sup>29</sup> 「好來看一個人，是我一切所做個事幹其都話向我道了。箇豈弗是<u>基督</u>？」<sup>30</sup> 箇星人就從城裏走出，到<u>耶穌</u>烏碎來。

<sup>31</sup> Nyü-nying kyʽi ts-ʽeo, meng-du teng Yiæ-su Wô, “Fu-ts, tsʽing kyʽüoh.” <sup>32</sup> Yiæ-su teng gyi-lah wô, “Ngô yiu kʽeo-liang hao kyʽüoh, z ng-lah feh hyiao-teh-go.” <sup>33</sup> Meng-du dô-kô læ-tih wô, “Næn-dao yiu nying do-læ peh Gyi kyʽüoh ma?” <sup>34</sup> Yiæ-su teng gyi-lah wô, “I-jing tsʽa Ngô læ Cü-kwu-go ts-i, tso wun-djün Gyi-go z-ken, keh ziu-z Ngô kʽeo-liang. <sup>35</sup> Ng-lah soh feh-z wô, ‘Tsæ z s-ko yüih, siu-keh-go z-ʽeo ziu tao-de?’ Ngô wô hyiang ng-lah dao, Ng-lah ngæn-tsing dæ-tæn-kyʽi kʽen keh-sing din-deo, z yi-kying bah-de, ziu hao siu-keh-de. <sup>36</sup> Siu-keh-go cü-kwu z do kong-din go, siu-jih ko-ts tao üong-yün weh-ming; s-teh ʽô-iang-go teng siu-keh-go hao dô-kô kwʽa-lôh. <sup>37</sup> Z-ka keh-kyü jih-we-go dzoh-wô tao z-go, ziu-z wô, ‘Ih-go z ʽô-iang-go, ih-go z siu-keh-go.’ <sup>38</sup> Ng-lah m-neh lao-loh go *u-dông*, Ngô tsʽa ng-lah kyʽi siu-keh: bih-nying lao-loh-ko-de, ng-lah z kyʽi siu gyi-lah sô lao-loh-go *dao-dzing*.”

<sup>31</sup> 女人去之後，門徒等<u>耶穌</u>話：「夫子，請喫。」<sup>32</sup> <u>耶穌</u>等其拉話：「我有口糧好喫，是爾拉弗曉得個。」<sup>33</sup> 門徒大家來的話：「難道有人馱來撥其喫嗎？」<sup>34</sup> <u>耶穌</u>等其拉話：「依順差我來主顧個旨意，做完全其個事幹，箇就是我口糧。<sup>35</sup> 爾拉啥弗是話，『再是四個月，收割個時候就到了？』我話向爾拉道，爾拉眼睛抬帶起看箇星田頭，是已經白了，就好收割了。<sup>36</sup> 收割個主顧是馱工鈿個，收拾果子到永遠活命，使得下秧個等收割個好大家快落。<sup>37</sup> 是介箇句實惠個俗話倒是個，就是話，『一個是下秧個，一個是收割個。』<sup>38</sup> 爾拉嘸得勞碌個烏蕩，我差爾拉去收割。別人勞碌過了，爾拉是去收其拉所勞碌個陶成。」

<sup>39</sup> We-leh keh-go nyü-nying tso te-tsing wô, “Z ngô ih-tsʽih sô tso-go z-ken Gyi tu wô hyiang ngô dao-de,” keh-go zing-li ziu yiu hyü-to Sah-mô-li-üô nying siang-sing Gyi. <sup>40</sup> Sah-mô-li-üô nying tao-leh Yiæ-su u-sen, tsʽing Gyi dô-kô deng-tong: Gyi ziu læ keh-deo deng-zông liang nyih. <sup>41</sup> Keh-tsao we-leh Gyi-zi-go shih-wô, siang-sing Gyi go cü-kwu yü-kô to-de; <sup>42</sup> ziu teng keh-go nyü-nying wô, “Ah-lah næn-kæn siang-sing, feh-z we-leh ng-go shih-wô; ing-we ah-lah zi yi-kying tʽing-meng-de, hyiao-teh keh jih-dzæ z Kyi-toh, shü-kæn-zông-go Kyiu-cü.”

<sup>39</sup> 爲了箇個女人做對證話，「是我一切所做個事幹其都話向我道了。」箇個城裏就有許多<u>撒瑪利亞</u>人相信其。<sup>40</sup> <u>撒瑪利亞</u>人到了<u>耶穌</u>烏碎，請其大家庉東。其就來箇頭庉上兩日。<sup>41</sup> 箇遭爲了其自個說話，相信其個主顧愈加多了，<sup>42</sup> 就等箇個女人話：「阿拉難間相信，弗是爲了爾個說話，因爲阿拉自已經聽聞了，曉得箇實在是<u>基督</u>，世間上個救主。」

<sup>43</sup> KO-LEH keh liang nyih, *Yiæ-su* li-kʽæ keh-deo, kyü tao Kyüô-li-li kyʽi. <sup>44</sup> Kyü Yiæ-su Zi wô, “Sin-cü-nying læ gyi-zi-go di-fông m-kao soh-go tʽi-min.” <sup>45</sup> Tseo tao Kyüô-li-li, keh-sing Kyüô-li-li nying, z yi-kying kʽen-kyin *Yiæ-su* læ Yiæ-lu-sah-leng tsih-kʽeng z-ʽeo væn-pah sô tso-go z-ken, ziu nying-tsih Gyi: ing-we gyi-lah yia læ-kæn siu keh-go tsih-kʽeng.

<sup>43</sup> 過了箇兩日，<u>耶穌</u>離開箇頭，歸到<u>加利利</u>去。<sup>44</sup> 據<u>耶穌</u>自話，「先知人來其自個地方嘸告啥個體面。」<sup>45</sup> 走到<u>加利利</u>，箇星<u>加利利</u>人，是已經看見<u>耶穌</u>來<u>耶路撒冷</u>節肯時候凡百所做個事幹，就迎接其。因爲其拉也來間守箇個節肯。

<sup>46</sup> Yiæ-su yi tseo tao Kyüô-li-li-go Kyüô-nô, ziu-z peh shü pin tso tsiu go di-fông. Yiu <sup>\[1\]</sup>koh-wông siu-ʽô ih-go kwun, gyi-go ng-ts læ Kyüô-pah-nong sang-bing-kæn: <sup>47</sup> tʽing-meng Yiæ-su dzong Yiu-tʽa tao Kyüô-li-li læ-tong-de, ziu kyʽi kyin Gyi, tsʽing Gyi lôh-læ i gyi ng-ts-go *bing*; ing-we kwʽa iao si-de. <sup>48</sup> Yiæ-su teng gyi wô, “Ng-lah ziah feh kʽen-kyin jing-tsih teng gyi-z, tsong z feh siang-sing.” <sup>49</sup> Keh-go kwun teng Gyi wô, “Ng ng-ts wa m-neh si, tsʽing ng Cü ziu lôh-kyʽi.” <sup>50</sup> Yiæ-su teng gyi wô, “Ng kyʽi: ng-go ng-ts weh-kæn-de.” Keh-go nying siang-sing Yiæ-su teng gyi kông-go shih-wô, ziu kyʽi-de.

<sup>46</sup> <u>耶穌</u>又走到<u>加利利</u>個<u>迦拿</u>，就是撥水變做酒個地方。有國王手下一個官<sup>\[1\]</sup>，其個兒子來<u>迦百農</u>生病間。<sup>47</sup> 聽聞<u>耶穌</u>從<u>猶太</u>到<u>加利利</u>來東了，就去見其，請其落來醫其兒子個病，因爲快要死了。<sup>48</sup> <u>耶穌</u>等其話：「爾拉若弗看見神蹟等奇事，總是弗相信。」<sup>49</sup> 箇個官等其話：「爾兒子還嘸得死，請爾主就落去。」<sup>50</sup> <u>耶穌</u>等其話：「爾去。爾個兒子活間了。」箇個人相信<u>耶穌</u>等其講個說話，就去了。

<sup>\[1\] ʽÔh-wô, ih-go do kwun-fu. 或話，一個官府。（原註）</sup>

<sup>51</sup> Lôh-kyʽi z-ʽeo, gyi-go nu-boh teo-zông-læ, tʽong-cü gyi, z-ka wô, “Ng-go ng-ts weh-de.” <sup>52</sup> Gyi ziu meng gyi-lah, bing soh-go z-ʽeo tsʽô-go. Gyi-lah wô, “Zô-nyih ʽô-pun-nyih, ih tin-cong z-ʽeo, nyih tʽe-de.” <sup>53</sup> Ah-tia ziu hyiao-teh z kʽeo-kʽeo Yiæ-su teng gyi wô “Ng-go ng-ts weh-kæn-de ka z-ʽeo; gyi-zi teng ʽo-kô li-hyiang nying ziu siang-sing-de.

<sup>51</sup> 落去時候，其個奴僕鬥上來，通知其，是介話：「爾個兒子活了。」<sup>52</sup> 其就問其拉，病啥個時候瘥個。其拉話：「昨日下半日，一點鐘時候，熱退了。」<sup>53</sup> 阿爹就曉得是扣扣<u>耶穌</u>等其話「爾個兒子活間了」介時候，其自等和家裏向人就相信了。

<sup>54</sup> Yiæ-su dzong Yiu-tʽa kyü tao Kyüô-li-li di-fông, tso-cʽih keh di-nyi-go jing-tsih læ.

<sup>54</sup> <u>耶穌</u>從<u>猶太</u>歸到<u>加利利</u>地方，做出箇第二個神蹟來。

---

### Iʽe. V.

<sup>\[1\]</sup>KEH-SING z-ken ʽeo-deo, Yiu-tʽa nying yiu ih-go tsih-kʽeng, Yiæ-su zông Yiæ-lu-sah-leng kyʽi. <sup>2</sup> Læ Yiæ-lu-sah-leng, Yiang-*meng* siang-gying, yiu ih-go dzi, Hyi-pah-læ shih-wô kyiao-leh Pih-tʽu-da; *dön-kyʽün* yiu ng-go liang-ding. <sup>3</sup> Li-hyiang yiu ih-do-dziao bing-nying, hah-ts, kwa-kyiah, fong-tʽæn keh-sing, kwʽeng-kæn, tæn-teng dzi-li-go shü dong-kyʽi-læ. <sup>4</sup> Ing-we yiu-teh z-ʽeo yiu ih-go tʽin-s kông-lôh dzi-li læ dong keh-go shü; shü dong-hao z-ʽeo sin tʽiao-lôh-kyʽi cü-kwu, feh-leng sang soh-go bing, we djün-yü-de.

箇星事幹後頭<sup>\[1\]</sup>，<u>猶太</u>人有一個節肯，<u>耶穌</u>上<u>耶路撒冷</u>去。<sup>2</sup> 來<u>耶路撒冷</u>，羊門相近，有一個池，<u>希伯</u>來說話叫勒<u>畢土大</u>，團圈有五個涼亭。<sup>3</sup> 裏向有一大潮病人，瞎子，拐腳，瘋癱箇星，睏間，單等池裏個水動起來。<sup>4</sup> 因爲有得時候有一個天使降落池裏來動箇個水，水動好時候先跳落去主顧，弗論生啥個病，會痊癒了。

<sup>\[1\] Y. ʽE. 31. 耶（穌）後（頭）31（年）。（原註）</sup>

<sup>5</sup> Keh-deo yiu ih-go nying, bing sang-leh sæn-jih pah nyin. <sup>6</sup> Yiæ-su kʽen-kyin gyi kwʽeng-kæn, hyiao-teh gyi *bing* sang-leh dziang-kyiu-de, ziu teng gyi wô, “Ng iao djün-yü feh?” <sup>7</sup> Bing-nying we-teh Gyi wô, “Cü, shü dong-go z-ʽeo ngô m-nying hao tông ngô lôh dzi-li kyʽi; ngô-zi kyʽi-go z-ʽeo, yiu bih-nying pi ngô sin tʽiao-lôh-kyʽi.” <sup>8</sup> Yiæ-su teng gyi wô, “Bô-kyʽi-læ, do-leh pʽu-kæ tseo.” <sup>9</sup> Keh-go nying lih-kʽeh djün-yü, ziu do-leh pʽu-kæ tseo-de. Keh nyih z-go en-sih-nyih.

<sup>5</sup> 箇頭有一個人，病生勒三十八年。<sup>6</sup> <u>耶穌</u>看見其睏間，曉得其病生勒長久了，就等其話：「爾要痊癒弗？」<sup>7</sup> 病人回答其話：「主，水動個時候我嘸人好擋我落池裏去，我自去個時候，有別人比我先跳落去。」<sup>8</sup> <u>耶穌</u>等其話：「爬起來，馱勒鋪蓋走。」<sup>9</sup> 箇個人立刻痊癒，就馱勒鋪蓋走了。箇日是個安息日。

<sup>10</sup> Yiu-tʽa nying ziu teng i-hao-go cü-kwu wô, “*Kyih-mih* z en-sih-nyih; feh ing-kæ do pʽu-kæ go.” <sup>11</sup> Gyi we-teh gyi-lah wô, “Peh ngô djün-yü go Cü-kwu, Gyi teng ngô wô, ‘Do-leh pʽu-kæ tseo.’” <sup>12</sup> Gyi-lah ziu meng gyi, “Eo ng do-leh pʽu-kæ tseo go Cü-kwu z jü?” <sup>13</sup> I-hao-go cü-kwu feh hyiao-teh z jü: <sup>\[1\]</sup>ing-we keh-tʽah di-fông yiu ih-dziao nying læ-tong, tsæ-wô Yiæ-su en-dzông tseo-ko-de.

<sup>10</sup> <u>猶太</u>人就等醫好個主顧話：「今末是安息日，弗應該馱鋪蓋個。」<sup>11</sup> 其回答其拉話：「撥我痊癒個主顧，其等我話，『馱勒鋪蓋走。』」<sup>12</sup> 其拉就問其：「謳爾馱勒鋪蓋走個主顧是誰？」<sup>13</sup> 醫好個主顧弗曉得是誰。因爲箇埭地方有一潮人來東<sup>\[1\]</sup>，再話<u>耶穌</u>暗藏走過了。

<sup>\[1\] *Yiu-teh* *fæn*, ing-we Yiæ-su, we-leh keh-tʽah di-fông yiu ih-dziao nying læ-tong, z yi-kying bi-ko-de. 有得翻，因爲<u>耶穌</u>，爲了箇𡍲地方有一潮人來東，是已經避過了。（原註）</sup>

<sup>14</sup> ʽEo-deo Yiæ-su læ sing-din-li pʽong-kyin gyi, teng gyi wô, “Keh-tsao ng z djün-yü-de: m-nao tsæ kyʽi væn-ze, kʽong-pʽô tsao-næn yüih-fah li-ʽæ.”

<sup>14</sup> 後頭<u>耶穌</u>來聖殿裏碰見其，等其話：「箇遭爾是痊癒了。嘸得好再去犯罪，恐怕遭難越發厲害。」

<sup>15</sup> Keh-go nying ziu kyʽi tʽong-cü Yiu-tʽa nying, wô, “Peh ngô djün-yü go z Yiæ-su.” <sup>16</sup> Keh-lah Yiu-tʽa nying pih-næn Yiæ-su, iao tang-sön long-sah Gyi, ing-we læ en-sih-nyih tso keh-sing z-ken. <sup>17</sup> Yiæ-su we-teh gyi-lah wô, “Ngô-go Ah-tia ih-dzih tao jü-kying læ-tih tso z-ken, Ngô yia læ-tih tso.” <sup>18</sup> Keh-lah Yiu-tʽa nying yü-kô iao tang-sön long-sah Gyi; ing-we feh tæn-tsih væn-djôh en-sih-nyih, wa we wô Jing-ming z Zi-go Ah-tia, sön Gyi-zi teng Jing-ming ih-yiang-go.

<sup>15</sup> 箇個人就去通知<u>猶太</u>人，話：「撥我痊癒個是<u>耶穌</u>。」<sup>16</sup> 箇拉<u>猶太</u>人逼難<u>耶穌</u>，要打算弄煞其，因爲來安息日做箇星事幹。<sup>17</sup> <u>耶穌</u>回答其拉話：「我個阿爹一直到如今來的做事幹，我也來的做。」<sup>18</sup> 箇拉<u>猶太</u>人愈加要打算弄煞其，因爲弗單只犯着安息日，還會話神明是自個阿爹，算其自等神明一樣個。

<sup>19</sup> Yiæ-su we-teh gyi-lah, wô, “Ngô tsing-tsing wô hyiang-ng-lah dao, Ng-ts m̆-teh kʽen-kyin Ah-tia tso, Zi ih-yiang tu feh neng-keo tso; z Ah-tia væn-pah sô tso-go, Ng-ts yia z-ka læ-tih tso. <sup>20</sup> Ing-we Ah-tia æ-sih Ng-ts, z Gyi-zi sô tso-go tu ts-tin peh Gyi kʽen: wa-yiu do-jü keh-sing z-ken yia we ts-tin peh Gyi kʽen, s-teh ng-lah hao hyi-gyi. <sup>21</sup> Tsing-ziang Ah-tia we su-sing si-go nying, peh gyi weh; Ng-ts yia z-ka, iao jü *weh* ziu peh jü weh. <sup>22</sup> Wa-yiu Ah-tia Zi ih-go nying tu feh pʽun-tön, z pô pʽun-tön-go z-ken long-tsong kao-dæ peh Ng-ts: <sup>23</sup> s-teh long-tsong nying hao kying-djong Ng-ts, ziang kying-djong Ah-tia ka-go. Feh kying-djong Ng-ts cü-kwu, ziu-z feh kying-djong tsʽa Gyi læ go Ah-tia.

<sup>19</sup> <u>耶穌</u>回答其拉，話：「我真真話向爾拉道，兒子嘸得看見阿爹做，自一樣都弗能夠做，是阿爹凡百所做個，兒子也是介來的做。<sup>20</sup> 因爲阿爹愛惜兒子，是其自所做個都指點撥其看。還有大如箇星事幹也會指點撥其看，使得爾拉好稀奇。<sup>21</sup> 正像阿爹會甦醒死個人，撥其活；兒子也是介，要誰活就撥誰活。<sup>22</sup> 還有阿爹自一個人都弗判斷，是把判斷個事幹攏總交代撥兒子。<sup>23</sup> 使得攏總人好敬重兒子，像敬重阿爹介個。弗敬重兒子主顧，就是弗敬重差其來個阿爹。

<sup>24</sup> “Ngô tsing-tsing wô hyiang ng-lah dao, Tʽing-meng Ngô-go shih-wô, siang-sing tsʽa Ngô læ go Cü-kwu, *keh-go* *nying* yiu üong-yün weh-ming, ih-ngæn feh we ding-ze, z yi-kying dzong si-go *di-bu* tsæn-ko weh-ming de. <sup>25</sup> Ngô tsing-tsing wô hyiang ng-lah dao, Z-ʽeo læ-gyi, yin-dzæ ziu-z-de, si-nying we tʽing-meng Jing-ming Ng-ts-go sing-hyiang, tʽing-meng-go cü-kwu *tu* we weh-de. <sup>26</sup> Ing-we tsing-ziang Ah-tia dzæ-ü Zi yiu weh-ming, Gyi s-peh Ng-ts yia z-ka dzæ-ü Zi yiu weh-ming: <sup>27</sup> ping-tsʽia pô pʽun-tön-go gyün-ping s-peh Gyi, ing-we Gyi z Nying-go Ng-ts. <sup>28</sup> Hao-vong hyi-gyi keh-go z-ken: ing-we z-ʽeo læ-gyi, væn-pah læ veng-mo li-hyiang go tu we tʽing-meng Gyi-go sing-hyiang, <sup>29</sup> ziu tseo-cʽih-læ: tso hao z-ken go, tsæ bô-kyʽi-læ teh-djôh weh-ming; tso fi-li z-ken go, tsæ bô-kyʽi-læ ziu-ze.

<sup>24</sup> 「我真真話向爾拉道，聽聞我個說話，相信差我來個主顧，箇個人有永遠活命，一眼弗會定罪，是已經從死個地步趲過活命了。<sup>25</sup> 我真真話向爾拉道，時候來其，現在就是了，死人會聽聞神明兒子個聲響，聽聞個主顧都會活了。<sup>26</sup> 因爲正像阿爹在於自有活命，其賜撥兒子也是介在於自有活命。<sup>27</sup> 並且把判斷個權柄賜撥其，因爲其是人個兒子。<sup>28</sup> 好甮稀奇箇個事幹。因爲時候來其，凡百來墳墓裏向個都會聽聞其個聲響，<sup>29</sup> 就走出來。做好事幹個，再爬起來得着活命，做非禮事幹個，再爬起來受罪。

<sup>30</sup> “Ngô feh neng-keo Zi cʽih cü-i tso ih-yiang z-ken. Ngô z tsiao sô tʽing-meng-go ka pʽun-tön; Ngô-go pʽun-tön yia tsing-dzih, ing-we Ngô feh siang i Zi-go cü-i, tsih *siang* *i* tsʽa Ngô læ Ah-tia-go cü-i. <sup>31</sup> Ngô ziah-z *tæn-tsih* Zi tso Zi-go te-tsing, Ngô-go te-tsing wa feh-z jih-we-go. <sup>32</sup> Wa-yiu Ih-we z teng Ngô tso te-tsing go; Ngô yia hyiao-teh Gyi teng Ngô sô tso-go te-tsing z jih-we-go.

<sup>30</sup> 「我弗能夠自出主意做一樣事幹。我是照所聽聞個介判斷，我個判斷也正直，因爲我弗想依自個主意，只想依差我來阿爹個主意。<sup>31</sup> 我若是單只自做自個對證，我個對證還弗是實惠個。<sup>32</sup> 還有一位是等我做對證個，我也曉得其等我所做個對證是實惠個。

<sup>33</sup> “Ng-lah tsʽa nying tao Iah-ʽen u-sen kyʽi, keh-go tsing dao-li gyi yia te-tsing-ko-de. <sup>34</sup> Dæn-z Ngô feh ziu nying-go te-tsing; peh-ko kông keh-go shih-wô, hao peh ng-lah teh-djôh kyiu. <sup>35</sup> Iah-ʽen z ih-kwun tin-kæn liang-liang-go teng; ng-lah z dzæn-z hwun-hyi gyi-go liang-kwông. <sup>36</sup> Dæn-z Ngô yiu do-jü Iah-ʽen-go te-tsing: ing-we Ah-tia s-peh Ngô tso-dzing go z-ken, ziu-z Ngô læ-tih tso-go z-ken, keh-sing z te-tsing Ngô z Ah-tia tsʽa-læ-go. <sup>37</sup> Wa-yiu tsʽa Ngô læ go Ah-tia Zi yia te-tsing Ngô ko-de. Gyi-go sing-ing ng-lah dzong m-neh tʽing-meng-ko, Gyi-go siang-mao yi m-neh kʽen-kyin-ko; <sup>38</sup> Gyi-go dao-li yia feh dzeng læ ng-lah sing-li; ing-we ng-lah feh siang-sing Gyi sô tsʽa-læ-go Cü-kwu.

<sup>33</sup> 「爾拉差人到<u>約翰</u>烏碎去，箇個真道理其也對證過了。<sup>34</sup> 但是我弗受人個對證，不過講箇個說話，好撥爾拉得着救。<sup>35</sup> <u>約翰</u>是一管點間亮亮個燈，爾拉是暫時歡喜其個亮光。<sup>36</sup> 但是我有大如<u>約翰</u>個對證。因爲阿爹賜撥我做成個事幹，就是我來的做個事幹，箇星是對證我是阿爹差來個。<sup>37</sup> 還有差我來個阿爹自也對證我過了。其個聲音爾拉從嘸得聽聞過，其個相貌又嘸得看見過，<sup>38</sup> 其個道理也弗存來爾拉心裏，因爲爾拉弗相信其所差來個主顧。

<sup>39</sup> “Yüong kʽao-kyiu Sing-shü: ing-we ng-lah sön læ Sing-shü-li yiu üong-yün weh-ming; ping-tsʽia Sing-shü z teng Ngô tso te-tsing go. <sup>40</sup> Tsih-z ng-lah feh kʽeng tao Ngô u-sen læ, hao teh-djôh weh-ming. <sup>41</sup> Ngô z feh ziu nying-go tsʽing-tsæn: <sup>42</sup> dæn-z Ngô hyiao-teh ng-lah z m̆-teh æ-kying Jing-ming go sing læ-tih. <sup>43</sup> Ngô dzæ-ü Ngô Ah-tia-go ming-deo læ, ng-lah feh tsih-ziu Ngô; ziah yiu bih-nying dzæ-ü zi-go ming-deo læ, ng-lah *fæn-cün* we tsih-ziu gyi. <sup>44</sup> Ng-lah z læ-tih ziu ng-ngô-go tsʽing-tsæn, feh siang-tao keh doh-ih-we Jing-ming-go tsʽing-tsæn, ka dza neng-keo siang-sing ni? <sup>45</sup> M-nao tsʽeng Ngô we læ Ah-tia u-sen kao ng-lah zông; yiu ih-go læ-tih kao ng-lah, ziu-z ng-lah sô nyiang-vông-go Mo-si. <sup>46</sup> Ng-lah ziah-z siang-sing Mo-si, tsong we siang-sing Ngô; ing-we gyi sô sia-tih z ts-tin Ngô. <sup>47</sup> Ziah feh siang-sing gyi-go shü, dza neng-keo siang-sing Ngô-go shih-wô ni?”

<sup>39</sup> 「用考究聖書。因爲爾拉算來聖書裏有永遠活命，並且聖書是等我做對證個。<sup>40</sup> 只是爾拉弗肯到我烏碎來，好得着活命。<sup>41</sup> 我是弗受人個稱讚。<sup>42</sup> 但是我曉得爾拉是嘸得愛敬神明個心來的。<sup>43</sup> 我在於我阿爹個名頭來，爾拉弗接受我，若有別人在於自個名頭來，爾拉反轉會接受其。<sup>44</sup> 爾拉是來的受爾我個稱讚，弗想到箇獨一位神明個稱讚，介咋能夠相信呢？<sup>45</sup> 嘸得好忖我會來阿爹烏碎告爾拉狀，有一個來的告爾拉，就是爾拉所仰望個<u>摩西</u>。<sup>46</sup> 爾拉若是相信<u>摩西</u>，總會相信我，因爲其所寫的是指點我。<sup>47</sup> 若弗相信其個書，咋能夠相信我個說話呢？」

---

### Iʽe. VI.

<sup>\[1\]</sup>KEH-SING z-ken ʽeo-deo, Yiæ-su du-ko Kyüô-li-li hæ, *ziu-z* Di-pi-li-üô hæ: <sup>2</sup> yiu ih-do-dziao nying keng-djôh Gyi, ing-we kʽen-kyin Gyi læ bing-nying-go sing-zông sô tso-go jing-tsih. <sup>3</sup> Yiæ-su tseo-zông sæn-li, teng meng-du dô-kô zo-lôh. <sup>4</sup> *Keh-go* *z-ʽeo* Yiu-tʽa nying Yü-yüih tsih-kʽeng siang-gying-de.

箇星事幹後頭<sup>\[1\]</sup>，<u>耶穌</u>渡過<u>加利利</u>海，就是<u>提比哩亞</u>海。<sup>2</sup> 有一大潮人跟着其，因爲看見其來病人個身上所做個神蹟。<sup>3</sup> <u>耶穌</u>走上山裏，等門徒大家坐落。<sup>4</sup> 箇個時候<u>猶太</u>人逾越節肯相近了。

<sup>\[1\] Y. ʽE. 32. 耶（穌）後（頭）32（年）。（原註）</sup>

<sup>5</sup> Yiæ-su ngæn-tsing dæ-kyʽi, kʽen-kyin ih-do-dziao nying tao Gyi u-sen læ, ziu teng Fi-lih wô, “ʽAh-li hao kyʽi ma kyʽüoh-zih, peh keh-sing nying kyʽüoh ni?” (*Yiæ-su* kông keh-kyü shih-wô, z iao s-s gyi kʽen: Gyi-zi hyiao-teh tang-tsiang tso soh-go z-ken.) <sup>7</sup> Fi-lih we-teh Gyi wô, “*Ma* nyiæn-liang nying-ts go mun-deo, peh kôh-nying do ih-ngæn, wa feh keo.” <sup>8</sup> Ih-go meng-du, ziu-z Si-meng Pe-teh-go hyüong-di En-teh-lih, teng Gyi wô, <sup>9</sup> “Dông-deo yiu ih-go siao-nying, yiu ng-go do-mah mun-deo liang-kwang ng, læ-tong: dæn-z keh *ih-ngæn* peh ka-sing nying soh-go yüong?”

<sup>5</sup> <u>耶穌</u>眼睛抬起，看見一大潮人到其烏碎來，就等<u>腓力</u>話：「何裏好去買喫食，撥箇星人喫呢？」（<u>耶穌</u>講箇句說話，是要試試其看。其自曉得打賬做啥個事幹。）<sup>7</sup> <u>腓力</u>回答其話：「買廿兩銀子個饅頭，撥各人馱一眼，還弗夠。」<sup>8</sup> 一個門徒，就是<u>西門彼得</u>個兄弟<u>安得烈</u>，等其話，<sup>9</sup> 「蕩頭有一個小人，有五個大麥饅頭兩梗魚，來東。但是箇一眼撥介星人啥個用？」

<sup>10</sup> Yiæ-su wô, “Peh keh-sing nying zo-tæn-lôh.” Keh u-sen tsʽing-tsʽao di to. Keh-sing nen tu zo-lôh, iah-læ yiu ng-tsʽin su-moh. <sup>11</sup> Yiæ-su do-leh mun-deo, coh-zia-ts, kao-fu meng-du, meng-du feng peh zo-kæn-go nying; keh-sing ng yia z-ka, eo gyi-lah *kyʽüoh*. <sup>12</sup> Yi-kying kyʽüoh-pao-de, *Yiæ-su* teng meng-du wô, “Kyʽüoh-dzing-go ling-se hao siu-jih-long, ih-ngæn m-nao tsao-tʽah-diao.” <sup>13</sup> Gyi-lah ziu siu-jih-long; pô *cong-nying* kyʽüoh-dzing-go, keh ng-go do-mah mun-deo ling-se, tsi-mun jih-nyi læn.

<sup>10</sup> <u>耶穌</u>話：「撥箇星人坐帶落。」箇烏碎青草地多。箇星男都坐落，約來有五千數目。<sup>11</sup> <u>耶穌</u>馱勒饅頭，祝謝仔，交付門徒，門徒分撥坐間個人；箇星魚也是介，謳其拉喫。<sup>12</sup> 已經喫飽了，<u>耶穌</u>等門徒話：「喫剩個零碎好收拾攏，一眼嘸得好糟蹋掉。」<sup>13</sup> 其拉就收拾攏，把衆人喫剩個，箇五個大麥饅頭零碎，𣥼滿十二籃。

<sup>14</sup> Keh-sing nying kʽen-kyin Yiæ-su keh-go jing-tsih, ziu wô, “Keh jih-dzæ z tông-kæ tao shü-kæn-zông læ keh-go Sin-cü-nying.” <sup>15</sup> Yiæ-su hyiao-teh gyi-lah iao læ ngang-kʽô Gyi tso wông-ti, ziu doh-zi tsæ tseo tao sæn-li kyʽi.

<sup>14</sup> 箇星人看見<u>耶穌</u>箇個神蹟，就話：「箇實在是當該到世間上來箇個先知人。」<sup>15</sup> <u>耶穌</u>曉得其拉要來硬抲其做皇帝，就獨自再走到山裏去。

<sup>16</sup> Yia-kwʽa z-ʽeo, Gyi meng-du tseo tao hæ pin-yin; <sup>17</sup> ziu tʽiao-lôh jün, iao du-ko tao Kyüô-pah-nong kyʽi. Yi-kying en-de, Yiæ-su wa m-neh tao gyi-lah u-sen læ; <sup>18</sup> do-fong yia fah-kyʽi-læ, hæ-li tsôh-lông. <sup>19</sup> Gyi-lah yi-kying yiao-leh jih-deo-pah-li lu, kʽen-kyin Yiæ-su hæ min-teng læ-tih tseo, gying-long jün-li læ, ziu pʽô-kyʽi-læ-de. <sup>20</sup> Yiæ-su teng gyi-lah wô, “Z Ngô; hao-vong pʽô.” <sup>21</sup> Gyi-lah ziu hwun-hyi tsih Gyi zông jün; jün ziu lih-kʽeh tao gyi-lah iao kyʽi go di-fông.

<sup>16</sup> 夜快時候，其門徒走到海邊沿，<sup>17</sup> 就跳落船，要渡過到<u>迦百農</u>去。已經暗了，<u>耶穌</u>還嘸得到其拉烏碎來，<sup>18</sup> 大風也發起來，海裏作浪。<sup>19</sup> 其拉已經搖勒十頭八里路，看見<u>耶穌</u>海面頂來的走，近攏船裏來，就怕起來了。<sup>20</sup> <u>耶穌</u>等其拉話：「是我，好甮怕。」<sup>21</sup> 其拉就歡喜接其上船，船就立刻到其拉要去個地方。

<sup>22</sup> DI-NYI nyih, lih-leh hæ te-ngen keh-dziao nying, kʽen-kyin m̆-teh bih-tsah jün læ-kæn, tsih-yiu keh ih-tsah z Gyi meng-du tʽiao-lôh-go, yia *hyiao-teh* Yiæ-su m-neh teng meng-du dô-kô lôh jün, z meng-du zi kyʽi-go; <sup>23</sup> (yiu kyi-tsah jün dzong Di-pi-li-üô ka læ, tao-leh Cü coh-zia-hao gyi-lah kyʽüoh mun-deo go di-fông siang-gying:) <sup>24</sup> keh-dziao nying kʽen-kyin Yiæ-su teng Gyi meng-du tu m-neh læ-kæn, ziu tʽiao-lôh keh-sing jün, tao Kyüô-pah-nong kyʽi zing Yiæ-su.

<sup>22</sup> 第二日，立勒海對岸箇潮人，看見嘸得別隻船來間，只有箇一隻是其門徒跳落個，也曉得<u>耶穌</u>嘸得等門徒大家落船，是門徒自去個，<sup>23</sup> （有幾隻船從<u>提比哩亞</u>介來，到了主祝謝好其拉喫饅頭個地方相近。）<sup>24</sup> 箇潮人看見<u>耶穌</u>等其門徒都嘸得來間，就跳落箇星船，到<u>迦百農</u>去尋<u>耶穌</u>。

<sup>25</sup> Læ hæ te-ngen zing-djôh-de, ziu teng Gyi wô, “Fu-ts, Ng dông-deo kyi-z tao-go?”

<sup>25</sup> 來海對岸尋着了，就等其話：「夫子，爾蕩頭幾時到個？」

<sup>26</sup> Yiæ-su we-teh gyi-lah wô, “Ngô tsing-tsing wô hyiang ng-lah dao, Ng-lah læ zing Ngô, feh-z we-leh kʽen-kyin jing-tsih, z we-leh yiu mun-deo kyʽüoh-pao go yün-kwu. <sup>27</sup> M-nao we-leh iao i-diao go kyʽüoh-zih tso kong-fu, hao we-leh keh ih-dzih tao üong-yün weh-ming læ-tong-go kyʽüoh-zih *tso* *kong-fu*, ziu-z Nying-go Ng-ts we s-peh ng-lah go: ing-we *Tʽin*-Vu Jing-ming tang ih-kʽo ing ka ing Gyi.”

<sup>26</sup> <u>耶穌</u>回答其拉話：「我真真話向爾拉道，爾拉來尋我，弗是爲了看見神蹟，是爲了有饅頭喫飽個緣故。<sup>27</sup> 嘸得好爲了要饐掉個喫食做工夫，好爲了箇一直到永遠活命來東個喫食做工夫，就是人個兒子會賜撥爾拉個。因爲天父神明打一顆印介印其。」

<sup>28</sup> Gyi-lah teng Gyi wô, “Ah-lah tso Jing-ming-go z-ken, tao-ti tso soh-si?” <sup>29</sup> Yiæ-su we-teh gyi-lah wô, “Kyʽi siang-sing Gyi sô tsʽa-læ-go, ziu-z tso Jing-ming-go z-ken.”

<sup>28</sup> 其拉等其話：「阿拉做神明個事幹，到底做啥西？」<sup>29</sup> <u>耶穌</u>回答其拉話：「去相信其所差來個，就是做神明個事幹。」

<sup>30</sup> Gyi-lah wô, “Ng tso soh-go jing-tsih, s-teh ah-lah kʽen-kyin ziu siang-sing Ng? Ng tao-ti tso soh-go z-ken? <sup>31</sup> Ah-lah tsu-tsong læ kwʽông-iæ di-fông kyʽüoh mô-nô; ziang *Shü-li* sia-tih wô, ‘Gyi yiu dzong tʽin læ-go ping peh gyi-lah kyʽüoh.’ \[S. 78. 24.\]” <sup>32</sup> Yiæ-su teng gyi-lah wô, “Ngô tsing-tsing wô hyiang ng-lah dao, Dzong tʽin læ-go ping, bing feh-z Mo-si peh ng-lah: dæn-z Ngô Ah-tia *yin-dzæ* yiu dzong tʽin læ tsing-go ping s-peh ng-lah. <sup>33</sup> Jing-ming-go ping, ziu-z dzong tʽin kông-lôh-læ, peh shü-kæn-zông yiu weh-ming go.”

<sup>30</sup> 其拉話：「爾做啥個神蹟，使得阿拉看見就相信爾？爾到底做啥個事幹？<sup>31</sup> 阿拉祖宗來曠野地方喫嗎哪，像書裏寫的話，『其有從天來個餅撥其拉喫。』\[S. 78. 24.\]」<sup>32</sup> <u>耶穌</u>等其拉話：「我真真話向爾拉道，從天來個餅，並弗是<u>摩西</u>撥爾拉。但是我阿爹現在有從天來真個餅賜撥爾拉。<sup>33</sup> 神明個餅，就是從天降落來，撥世間上有活命個。」

<sup>34</sup> Gyi-lah ziu wô, “Cü, hao djông-djông s-peh ah-lah keh-go ping.”

<sup>34</sup> 其拉就話：「主，好常常賜撥阿拉箇個餅。」

<sup>35</sup> Yiæ-su teng gyi-lah wô, “Ng ziu-z weh-ming-go ping: tao Ngô u-sen læ-go cü-kwu üong ve du-kyi, siang-sing Ngô go cü-kwu üong ve kʽeo-kʽeh. <sup>36</sup> Dæn-z Ngô yi-kying wô hyiang ng-lah dao, *z-ka* *wô*, Ng-lah z kʽen-kyin Ngô ko-de, *dzing-gyiu* feh siang-sing. <sup>37</sup> Væn-pah z Ah-tia s-peh Ngô go, pih-ding tao Ngô u-sen læ; tao Ngô u-sen læ-go cü-kwu Ngô feh we ken gyi cʽih. <sup>38</sup> Ing-we Ngô dzong tʽin kông-lôh-læ, feh-z læ tso Zi-go cü-i, z *læ* *tso* tsʽa Ngô læ Cü-kwu-go cü-i. <sup>39</sup> Keh tsʽa Ngô læ Ah-tia-go cü-i, ziu-z væn-pah Gyi sô s-peh Ngô go, ih-go tu feh iao Ngô tsʽo-lôh; tao mah-go nyih-ts iao Ngô peh gyi tsæ bô-kyʽi-læ. <sup>40</sup> Tsʽa Ngô læ Cü-kwu-go cü-i, ziu-z væn-pah kʽen-kyin Ng-ts siang-sing Gyi cü-kwu, yiu üong-yün weh-ming; tao mah-go nyih-ts Ngô we peh gyi tsæ bô-kyʽi-læ.”

<sup>35</sup> <u>耶穌</u>等其拉話：「爾就是活命個餅。到我烏碎來個主顧永𣍐肚飢，相信我個主顧永𣍐口渴。<sup>36</sup> 但是我已經話向爾拉道，是介話，爾拉是看見我過了，仍舊弗相信。<sup>37</sup> 凡百是阿爹賜撥我個，必定到我烏碎來，到我烏碎來個主顧我弗會趕其出。<sup>38</sup> 因爲我從天降落來，弗是來做自個主意，是來做差我來主顧個主意。<sup>39</sup> 箇差我來阿爹個主意，就是凡百其所賜撥我個，一個都弗要我錯落，到末個日子要我撥其再爬起來。<sup>40</sup> 差我來主顧個主意，就是凡百看見兒子相信其主顧，有永遠活命，到末個日子我會撥其再爬起來。」

<sup>41</sup> Ing-we Yiæ-su wô, “Ngô z dzong tʽin kông-lôh-læ-go ping,” keh-lah Yiu-tʽa nying s-ʽô mao-ün Gyi, z-ka wô, <sup>42</sup> “Keh kyʽi feh-z Iah-seh-go Ng-ts Yiæ-su? Gyi-go tia-nyiang ah-lah *næn-dao* feh hyiao-teh-go? Ka-ni Gyi dza-we wô, ‘Ngô z dzong tʽin kông-lôh-læ?’”

<sup>41</sup> 因爲<u>耶穌</u>話：「我是從天降落來個餅，」箇拉<u>猶太</u>人私下媢怨其，是介話，<sup>42</sup> 「箇豈弗是<u>約瑟</u>個兒子<u>耶穌</u>？其個爹孃阿拉難道弗曉得個？介呢其咋會話，『我是從天降落來？』」

<sup>43</sup> Yiæ-su teng gyi-lah wô, “M-nao *z-ka* dô-kô læ-tih mao-ün. <sup>44</sup> Ziah feh-z tsʽa Ngô læ Ah-tia l̆a gyi læ-go, m-nying neng-keo tao Ngô u-sen læ: *læ-go* *cü-kwu*, tao mah-go nyih-ts Ngô we peh gyi tsæ bô-kyʽi-læ. <sup>45</sup> Sin-cü-nying-go *shü-li* yiu sia-tih wô, ‘Gyi-lah tu we ziu Jing-ming-go kao-hyüing.’ Keh-lah væn-pah tʽing-meng Ah-tia-go kao-hyüing tsih-ziu gyi cü-kwu, we tao Ngô u-sen læ. <sup>46</sup> Yia bing feh-z wô yiu nying kʽen-kyin Ah-tia ko; tsih-yiu keh cʽih-ü Jing-ming go Cü-kwu, Gyi z kʽen-kyin Ah-tia ko-de.

<sup>43</sup> <u>耶穌</u>等其拉話：「嘸得好是介大家來的媢怨。<sup>44</sup> 若弗是差我來阿爹拉其來個，嘸人能夠到我烏碎來。來個主顧，到末個日子我會撥其再爬起來。<sup>45</sup> 先知人個書裏有寫的話，『其拉都會受神明個教訓。』箇拉凡百聽聞阿爹個教訓接受其主顧，會到我烏碎來。<sup>46</sup> 也並弗是話有人看見阿爹過，只有箇出於神明個主顧，其是看見阿爹過了。

<sup>47</sup> “Ngô tsing-tsing wô hyiang ng-lah dao, Siang-sing Ngô go cü-kwu yiu üong-yün weh-ming. <sup>58</sup> Ngô z weh-ming-go ping. <sup>49</sup> Ng-lah-go tsu-tsong læ kwʽông-iæ di-fông kyʽüoh mô-nô, yi-kying si-de: <sup>50</sup> keh-go ping z dzong tʽin kông-lôh-læ, hao peh nying-kô kyʽüoh gyi, ziu feh we si. <sup>51</sup> Ngô z dzong tʽin kông-lôh-læ weh-go ping: yiu nying kyʽüoh-djôh keh-go ping, hao üong-yün weh-tong: Ngô sô s-peh *gyi* go ping z Ngô-go nyüoh-sing, ziu-z Ngô we-leh shü-kæn-zông-go weh-ming iao sô-cʽih-go.”

<sup>47</sup> 「我真真話向爾拉道，相信我個主顧有永遠活命。<sup>48</sup> 我是活命個餅。<sup>49</sup> 爾拉個祖宗來曠野地方喫嗎哪，已經死了。<sup>50</sup> 箇個餅是從天降落來，好撥人家喫其，就弗會死。<sup>51</sup> 我是從天降落來活個餅。有人喫着箇個餅，好永遠活東，我所賜撥其個餅是我個肉身，就是我爲了世間上個活命要捨出個。」

<sup>52</sup> Yiu-tʽa nying ziu dô-kô tsang-zao, z-ka wô, “Gyi dza neng-keo pô Zi-go nyüoh peh ah-lah kyʽüoh ni?”

<sup>52</sup> <u>猶太</u>人就大家爭造，是介話：「其咋能夠把自個肉撥阿拉喫呢？」

<sup>53</sup> Yiæ-su teng gyi-lah wô, “Ngô tsing-tsing wô hyiang ng-lah dao, Ziah feh kyʽüoh Nying-go Ng-ts nyüoh, feh hah Gyi-go hyüih, ng-lah *sing* li-hyiang tsong m̆-teh weh-ming læ-tih. <sup>54</sup> Kyʽüoh Ngô-go nyüoh, hah Ngô-go hyüih cü-kwu, gyi yiu üong-yün weh-ming; tao mah-go nyih-ts Ngô we peh gyi tsæ bô-kyʽi-læ. <sup>55</sup> Ing-we Ngô-go nyüoh jih-we z kyʽüoh-zih, Ngô-go hyüih jih-we z ing-zih. <sup>56</sup> Kyʽüoh Ngô-go nyüoh, hah Ngô-go hyüih cü-kwu, gyi z deng læ Ngô-go li-hyiang, Ngô yia z *deng* læ gyi-go li-hyiang. <sup>57</sup> Tsing-ziang Ngô z weh-go Ah-tia tsʽa-læ-go, yia z kʽao-djôh Ah-tia yiu weh; kyʽüoh Ngô go cü-kwu, kʽao-djôh Ngô yia pih-ding yiu weh. <sup>58</sup> Keh ziu-z dzong tʽin kông-lôh-læ-go ping: feh ziang ng-lah tsu-tsong kyʽüoh mô-nô, yi-kying si-de; kyʽüoh keh-go ping cü-kwu hao üong-yün weh-tong.”

<sup>53</sup> <u>耶穌</u>等其拉話：「我真真話向爾拉道，若弗喫人個兒子肉，弗喝其個血，爾拉心裏向總嘸得活命來的。<sup>54</sup> 喫我個肉，喝我個血主顧，其有永遠活命，到末個日子我會撥其再爬起來。<sup>55</sup> 因爲我個肉實惠是喫食，我個血實惠是飲食。<sup>56</sup> 喫我個肉，喝我個血主顧，其是庉來我個裏向，我也是庉來其個裏向。<sup>57</sup> 正像我是活個阿爹差來個，也是靠着阿爹有活，喫我個主顧，靠着我也必定有活。<sup>58</sup> 箇就是從天降落來個餅。弗像爾拉祖宗喫嗎哪，已經死了，喫箇個餅主顧好永遠活東。」

<sup>59</sup> Keh-sing shih-wô z *Yiæ-su* læ Kyüô-pah-nong, læ jü-we-dông-li kao-hyüing z-ʽeo, kông-go.

<sup>59</sup> 箇星說話是<u>耶穌</u>來<u>迦百農</u>，來聚會堂裏教訓時候，講個。

<sup>60</sup> Meng-du cong-nyiang yiu hyü-to tʽing-meng, z-ka wô, “Keh-go shih-wô næn-leh-kying; jü neng-keo tʽing ni?” <sup>61</sup> Yiæ-su sing-li hyiao-teh Gyi meng-du we-leh keh-kyü shih-wô s-ʽô læ-tih mao-ün, ziu teng gyi-lah wô, “Keh-kyü shih-wô soh we s-teh ng-lah pæn-tih ma? <sup>62</sup> Ng-lah ziah-z kʽen-kyin Nying-go Ng-ts sing-zông Gyi zin-deo sô læ-kæn-go u-sen, keh-tsao *dza* *ni*? <sup>63</sup> S-teh *nying* weh z-go ling, nyüoh z vu-ih: Ngô teng ng-lah kông-go shih-wô z-go ling, z-go weh-ming: <sup>64</sup> tsih-z ng-lah-go li-hyiang yiu-sing z feh siang-sing-go.” Ing-we Yiæ-su dzong kyʽi-deo hyiao-teh keh-sing feh siang-sing-go cü-kwu z jü, ma Gyi diao cü-kwu z jü. <sup>65</sup> *Yiæ-su* yi wô, “Ngô we-leh ka teng ng-lah wô-ko, Ziah feh-z Ngô Ah-tia s-peh gyi go, m-nying neng-keo tao Ngô u-sen læ.”

<sup>60</sup> 門徒中央有許多聽聞，是介話：「箇個說話難勒緊，誰能夠聽呢？」<sup>61</sup> <u>耶穌</u>心裏曉得其門徒爲了箇句說話私下來的媢怨，就等其拉話：「箇句說話啥會使得爾拉𢲔跌嗎？<sup>62</sup> 爾拉若是看見人個兒子升上其前頭所來間個烏碎，箇遭咋呢？<sup>63</sup> 使得人活是個靈，肉是無益。我等爾拉講個說話是個靈，是個活命。<sup>64</sup> 只是爾拉個裏向有星是弗相信個。」因爲<u>耶穌</u>從起頭曉得箇星弗相信個主顧是誰，賣其掉主顧是誰。<sup>65</sup> <u>耶穌</u>又話：「我爲了介等爾拉話過，若弗是我阿爹賜撥其個，嘸人能夠到我烏碎來。」

<sup>66</sup> Keh-go z-ʽeo ziu yiu hyü-to meng-du tao-tseo-cün, feh tsæ keng-djôh Gyi.

<sup>66</sup> 箇個時候，就有許多門徒倒走轉，弗再跟着其。

<sup>67</sup> Yiæ-su teng keh jih-nyi-go wô, “Ng-lah yia iao kyʽi feh?” <sup>68</sup> Si-meng Pe-teh ziu we-teh Gyi wô, “Cü, ah-lah tao jü-go u-sen kyʽi ni? Ng z yiu üong-yün weh-ming-go shih-wô. <sup>69</sup> Ah-lah siang-sing, ping-tsʽia hyiao-teh, Ng z keh-we Kyi-toh, keh weh-go Jing-ming Ng-ts.” <sup>70</sup> Yiæ-su we-teh gyi-lah wô, “Ng-lah keh jih-nyi-go kyʽi feh-z Ngô tʽiao-shün-go? dæn-z ng-lah-go cong-nyiang yiu ih-go z ôh-kyü.” <sup>71</sup> Gyi z ts-tin Kyüô-liah nying Si-meng-go ng-ts Yiu-da: ing-we gyi z jih-nyi-go meng-du dzæ-nen, tsiang-læ iao ma Gyi diao cü-kwu.

<sup>67</sup> <u>耶穌</u>等箇十二個話：「爾拉也要去弗？」<sup>68</sup> <u>西門彼得</u>就回答其話：「主，阿拉到誰個烏碎去呢？爾是有永遠活命個說話。<sup>69</sup> 阿拉相信，並且曉得，爾是箇位<u>基督</u>，箇活個神明兒子。」<sup>70</sup> <u>耶穌</u>回答其拉話：「爾拉箇十二個豈弗是我挑選個？但是爾拉個中央有一個是惡鬼。」<sup>71</sup> 其是指點<u>加略</u>人<u>西門</u>個兒子<u>猶大</u>。因爲其是十二個門徒在內，將來要賣其掉主顧。

---

### Iʽe. VII.

KEH-SING z-ken ʽeo-deo Yiæ-su læ Kyüô-li-li tseo-læ-tseo-kyʽi; feh iao læ Yiu-tʽa di-fông kyʽi tseo, ing-we Yiu-tʽa nying iao-siang long-sah Gyi.

箇星事幹後頭<u>耶穌</u>來<u>加利利</u>走來走去，弗要來<u>猶太</u>地方去走，因爲<u>猶太</u>人要想弄煞其。

<sup>2</sup> Yiu-tʽa nying tah tsiang-bong go tsih-kʽeng siang-gying-de. <sup>3</sup> Yiæ-su-go hyüong-di teng Gyi wô, “Ng hao li-kʽæ dông-deo tao Yiu-tʽa di-fông kyʽi, s-teh Ng-go meng-du yia hao kʽen-kyin Ng sô tso-go z-ken. <sup>4</sup> Yiu nying iao-siang ming-tông-tông hyin-cʽih-læ, gyi tsæ-ve en-dong-dong læ-tih tso z-ken. Ng kyi-jün læ-tih tso keh-sing z-ken, Zi kæ hyin-cʽih-læ peh shü-kæn-zông kʽen.” <sup>5</sup> Ing-we Gyi-zi-go hyüong-di yia feh siang-sing Gyi.

<sup>2</sup> <u>猶太</u>人搭帳篷個節肯相近了。<sup>3</sup> <u>耶穌</u>個兄弟等其話：「爾好離開蕩頭到<u>猶太</u>地方去，使得爾個門徒也好看見爾所做個事幹。<sup>4</sup> 有人要想明當當顯出來，其再𣍐暗洞洞來的做事幹。爾既然來的做箇星事幹，自該顯出來撥世間上看。」<sup>5</sup> 因爲其自個兄弟也弗相信其。

<sup>6</sup> Yiæ-su teng gyi-lah wô, “Ngô-go z-ʽeo wa m-neh tao; ng-lah-go z-ʽeo djông-djông læ-tong. <sup>7</sup> Shü-kæn-zông feh neng-keo u-su ng-lah; z u-su Ngô go, ing-we Ngô z te-tsing gyi-go ʽang-we z w̆a-go. <sup>8</sup> Ng-lah hao zông-kyʽi siu keh-go tsih-kʽeng: Ngô kyʽi siu keh-go tsih-kʽeng wa mi-de, ing-we Ngô-go z-ʽeo wa m-neh tao-de.” <sup>9</sup> *Yiæ-su* teng gyi-lah kông-hao keh-sing shih-wô, dzing-gyiu deng læ Kyüô-li-li.

<sup>6</sup> <u>耶穌</u>等其拉話：「我個時候還嘸得到，爾拉個時候常常來東。<sup>7</sup> 世間上弗能夠惡愫爾拉，是惡愫我個，因爲我是對證其個行爲是壞個。<sup>8</sup> 爾拉好上去守箇個節肯。我去守箇個節肯還未了，因爲我個時候還嘸得到了。」<sup>9</sup> <u>耶穌</u>等其拉講好箇星說話，仍舊庉來<u>加利利</u>。

<sup>10</sup> Gyi hyüong-di zông-kyʽi tseo, Yiæ-su Zi yia zông-kyʽi siu tsih-kʽeng; feh-z ming-tông-tông, z ziang en-dong-dong ka. <sup>11</sup> Tsih-kʽeng z-ʽeo Yiu-tʽa nying læ-kæn zing Gyi, z-ka wô, “Keh-go Nying læ ʽah-li?” <sup>12</sup> Pah-sing we-leh Gyi do-nyiang nyi-leng-feng-feng: yiu-sing wô, “Gyi z-go hao-nying:” yiu-sing wô, “Feh-z; z ta-diao pah-sing go.” <sup>13</sup> Dæn-z we-leh pʽô Yiu-tʽa nying, m-nying ming-tông-tông kông Gyi.

<sup>10</sup> 其兄弟上去走，<u>耶穌</u>自也上去守節肯，弗是明當當，是像暗洞洞介。<sup>11</sup> 節肯時候<u>猶太</u>人來間尋其，是介話：「箇個人來何裏？」<sup>12</sup> 百姓爲了其大樣議論紛紛。有星話：「其是個好人。」有星話：「弗是，是帶掉百姓個。」<sup>13</sup> 但是爲了怕<u>猶太</u>人，嘸人明當當講其。

<sup>14</sup> Læ tsih-kʽeng-go ao-pun z-ʽeo, Yiæ-su tseo-zông sing-din-li, læ-tih kông dao-li. Yiu-tʽa nying ziu hyi-gyi, z-ka wô, “Keh-go Nying shü m̆-teh doh-ko, dza-we <sup>\[1\]</sup>nying-teh z ni?”

<sup>14</sup> 來節肯個拗半時候，<u>耶穌</u>走上聖殿裏，來的講道理。<u>猶太</u>人就稀奇，是介話：「箇個人書嘸得讀過，咋會認得字<sup>\[1\]</sup>呢？」

<sup>\[1\] *ʽÔh* *wô*, yiu ʽôh-veng. 或話，有學問。（原註）</sup>

<sup>16</sup> Yiæ-su we-teh gyi-lah wô, “Ngô kông-go dao-li feh-z Ngô-zi-go, z tsʽa Ngô læ Cü-kwu-go. <sup>17</sup> Ziah yiu nying cü-sing iao i Gyi-go ts-i tso, ziu we hyiao-teh keh-go dao-li wa-z cʽih-ü Jing-ming, wa-z Ngô-zi cʽih cü-i kông-go. <sup>18</sup> Zi cʽih cü-i kông-go, z siang zi-go yüong-wô: ziah-z læ-tih siang tsʽa gyi læ cü-kwu-go yüong-wô, keh-go nying z jih-we-go, ih-ngæn m-neh pʽin-kyʽüoh-sing. <sup>19</sup> Lih-fah næn-dao feh-z Mo-si djün peh ng-lah ma? dæn-z ng-lah cong-nyiang m-nying i keh-go lih-fah tso: *feh-jün* dza-we tang-sön long-sah Ngô ni?”

<sup>16</sup> <u>耶穌</u>回答其拉話：「我講個道理弗是我自個，是差我來主顧個。<sup>17</sup> 若有人注心要依其個旨意做，就會曉得箇個道理還是出於神明，還是我自出主意講個。<sup>18</sup> 自出主意講個，是想自個榮華。若是來的想差其來主顧個榮華，箇個人是實惠個，一眼嘸得偏曲心。<sup>19</sup> 律法難道弗是<u>摩西</u>傳撥爾拉嗎？但是爾拉中央嘸人依箇個律法做。弗然咋會打算弄煞我呢？」

<sup>20</sup> Pah-sing ing-kyʽi wô, “Ng jih-mo-tih-de: jü læ-tih tang-sön long-sah Ng?” <sup>21</sup> Yiæ-su we-teh gyi-lah wô, “Ngô yiu ih-yiang z-ken tso-ko, we-leh keh-go z-ken ng-lah tu hyi-gyi. <sup>22</sup> Mo-si z djün tsiu-keh-li peh ng-lah; (*keh* yia feh-z dzong Mo-si, z dzong tsu-tsong *kyʽi-deo*;) ng-lah en-sih-nyih yia we ʽang tsiu-keh-li peh nying-kô. <sup>23</sup> Nying ziah-z læ en-sih-nyih hao ziu tsiu-keh-li, sæn-leh we-be Mo-si-go lih-fah; Ngô læ en-sih-nyih peh ih-go nying weng-sing djün-yü, ng-lah dza-we ʽeng Ngô ni? <sup>24</sup> M-nao tsiao nga-kwông-min ka pʽun-tön, z iao tsiao tsing-dzih-go pʽun-tön ka pʽun-tön.”

<sup>20</sup> 百姓應起話：「爾入魔的了。誰來的打算弄煞爾？」<sup>21</sup> <u>耶穌</u>回答其拉話：「我有一樣事幹做過，爲了箇個事幹爾拉都稀奇。<sup>22</sup> <u>摩西</u>是傳周割禮撥爾拉，（箇也弗是從<u>摩西</u>，是從祖宗起頭，）爾拉安息日也會行周割禮撥人家。<sup>23</sup> 人若是來安息日好受周割禮，省勒違背<u>摩西</u>個律法，我來安息日撥一個人渾身痊癒，爾拉咋會恨我呢？<sup>24</sup> 嘸得好照外光面介判斷，是要照正直個判斷介判斷。」

<sup>25</sup> Keh-tsao yiu-sing Yiæ-lu-sah-leng nying wô, “Gyi-lah tang-sön iao long-sah-go, soh feh-z keh-go Nying ma? <sup>26</sup> næn-kæn Gyi ming-tông-tông læ-tih kông, gyi-lah ih-ngæn feh kyʽi wô Gyi. Keh-sing kwun-fu næn-dao jih-we hyiao-teh Gyi tsing-tsing z Kyi-toh? <sup>27</sup> Dæn-z keh-go Nying, ah-lah hyiao-teh Gyi-go læ-lih; ziah-z Kyi-toh læ, Gyi-go læ-lih m-nying we hyiao-teh.”

<sup>25</sup> 箇遭有星<u>耶路撒冷</u>人話：「其拉打算要弄煞個，啥弗是箇個人嗎？<sup>26</sup> 難間其明當當來的講，其拉一眼弗去話其。箇星官府難道實爲曉得其真真是<u>基督</u>？<sup>27</sup> 但是箇個人，阿拉曉得其個來歷，若是<u>基督</u>來，其個來歷嘸人會曉得。」

<sup>28</sup> Yiæ-su læ sing-din-li kông dao-li, hyiang-hyiang eo, z-ka wô, “Ng-lah? z hyiao-teh Ngô, yia hyiao-teh Ngô-go læ-lih: dæn-z Ngô feh-z Zi cʽih cü-i læ-go, keh tsʽa Ngô læ go Cü-kwu z tsing-go, ng-lah feh hyiao-teh Gyi: <sup>29</sup> tsih-yiu Ngô hyiao-teh Gyi; ing-we Ngô z dzong Gyi ka læ, yia z Gyi tsʽa Ngô læ.” <sup>30</sup> Gyi-lah ziu tang-sön iao kʽô Gyi: tsih-z m-nying ʽô-siu, ing-we Gyi-go z-ʽeo wa m-neh tao-de. <sup>31</sup> Pah-sing yiu hyü-to siang-sing Gyi, z-ka wô, “Kyi-toh læ, næn-dao we tso jing-tsih wa to-jü keh-go Nying sô tso-go ma?”

<sup>28</sup> <u>耶穌</u>來聖殿裏講道理，響響謳，是介話：「爾拉？是曉得我，也曉得我個來歷。但是我弗是自出主意來個，箇差我來個主顧是真個，爾拉弗曉得其。<sup>29</sup> 只有我曉得其，因爲我是從其介來，也是其差我來。」<sup>30</sup> 其拉就打算要抲其，只是嘸人下手，因爲其個時候還嘸得到了。<sup>31</sup> 百姓有許多相信其，是介話：「<u>基督</u>來，難道會做神蹟還多如箇個人所做個嗎？」

<sup>32</sup> Fah-li-sæ nying tʽing-meng pah-sing ka læ-tih nyi-leng Gyi, ziu teng keh-sing tsi-s-deo tang-fah tsʽa-nying kyʽi kʽô Gyi.

<sup>32</sup> <u>法利賽</u>人聽聞百姓介來的議論其，就等箇星祭司頭打發差人去抲其。

<sup>33</sup> Yiæ-su teng gyi-lah wô, “Ngô wa-yiu ih-zông teng ng-lah dô-kô læ-tong, ziu iao tao tsʽa Ngô læ Cü-kwu u-sen kyʽi. <sup>34</sup> Ng-lah tsiang-læ we zing Ngô, tsih-z zing-feh-djôh: ping-tsʽia Ngô sô læ-kæn-go u-sen ng-lah feh neng-keo tao.” <sup>35</sup> Yiu-tʽa nying ziu dô-kô læ-tih wô, “Gyi tang-tsiang tao ʽah-li kyʽi, s-teh ah-lah zing Gyi feh-djôh? Gyi næn-dao iao tao sæn-kʽæ læ <sup>\[1\]</sup>Hyi-lah di-fông *pah-sing* u-sen kyʽi, ping-tsʽia *iao* kông dao-li peh Hyi-lah nying tʽing ma? <sup>36</sup> Gyi sô wô, ‘Ng-lah tsiang-læ we zing Ngô, tsih-z zing-feh-djôh;’ ping-tsʽia, ‘Ngô sô læ-kæn-go u-sen ng-lah feh neng-keo tao:’ keh-z soh-go shih-wô?”

<sup>33</sup> <u>耶穌</u>等其拉話：「我還有一晌等爾拉大家來東，就要到差我來主顧烏碎去。<sup>34</sup> 爾拉將來會尋我，只是尋弗着，並且我所來間個烏碎爾拉弗能夠到。」<sup>35</sup> <u>猶太</u>人就大家來的話：「其打賬到何裏去，使得阿拉尋其弗着？其難道要到散開來<u>希臘</u><sup>\[1\]</sup>地方百姓烏碎去，並且要講道理撥<u>希臘</u>人聽嗎？<sup>36</sup> 其所話，『爾拉將來會尋我，只是尋弗着，』並且，『我所來間個烏碎爾拉弗能夠到。』箇是啥個說話？」

<sup>\[1\] *ʽÔh* *wô*, bih-koh. 或話，別國。（原註）</sup>

<sup>37</sup> Tao tsih-kʽeng kyih-sah keh nyih, ziu-z ting do *nyih-ts*, Yiæ-su lih-ts hyiang-hyiang eo, z-ka wô, “Ziah yiu nying kʽeo-kʽeh, hao tao ngô u-sen læ hah. <sup>38</sup> Siang-sing Ngô cü-kwu, ziang Sing-shü sô wô, Dzong gyi du-bi li-hyiang we liu-cʽih weh-shü ʽo læ.” <sup>39</sup> *Yiæ-su* kông keh-kyü shih-wô, z ts-tin siang-sing Gyi cü-kwu tsiang-læ iao ziu go *Sing*-Ling. Keh-go z-ʽeo Yiæ-su wa feh-zing ziu yüong-wô, keh-lah Sing-Ling wa m-neh s-*lôh-læ*.

<sup>37</sup> 到節肯結煞箇日，就是頂大日子，<u>耶穌</u>立仔響響謳，是介話：「若有人口渴，好到我烏碎來喝。<sup>38</sup> 相信我主顧，像聖書所話，從其肚皮裏向會流出活水河來。」<sup>39</sup> <u>耶穌</u>講箇句說話，是指點相信其主顧將來要受個聖靈。箇個時候<u>耶穌</u>還弗曾受榮華，箇拉聖靈還嘸得賜落來。

<sup>40</sup> Pah-sing li-hyiang yiu hyü-to tʽing-meng keh-go shih-wô, ziu wô, “Gyi jih-we z keh-go Sin-cü-nying.” <sup>41</sup> Yiu-teh-go wô, “Gyi z Kyi-toh.” Yiu-teh-go wô, “Kyi-toh næn-dao z cʽih læ Kyüô-li-li ma? <sup>42</sup> Sing-shü-li kyʽi feh-z wô, Kyi-toh z Da-bih-go Ts-seng, z cʽih læ Pah-li-ʽeng, Da-bih sô deng-go hyiang-tsʽeng ?” 43Pah-sing z-ka we-leh Gyi tsang-leng. <sup>44</sup> Nen-cong yiu-sing iao kʽô Gyi; dæn-z m-nying ʽô-siu.

<sup>40</sup> 百姓裏向有許多聽聞箇個說話，就話：「其實爲是箇個先知人。」<sup>41</sup> 有得個話：「其是<u>基督</u>。」有得個話：「<u>基督</u>難道是出來<u>加利利</u>嗎？<sup>42</sup> 聖書裏豈弗是話，<u>基督</u>是<u>大闢</u>個子孫，是出來<u>伯利恆</u>，<u>大闢</u>所庉個鄉村？」<sup>43</sup> 百姓是介爲了其爭論。<sup>44</sup> 內中有星要抲其，但是嘸人下手。

<sup>45</sup> Keh-sing tsʽa-nying kyü tao tsi-s-deo teng Fah-li-sæ nying u-sen læ; gyi-lah ziu meng gyi wô, “Ng-lah dza-we feh ta Gyi læ?” <sup>46</sup> Tsʽa-nying we-teh *gyi-lah* wô, “Dzong m-yiu nying kông shih-wô ziang keh-go Nying ka.” <sup>47</sup> Fah-li-sæ nying teng gyi-lah wô, “Ng-lah soh yia ta-diao-de ma? <sup>48</sup> Kwun-fu teng Fah-li-sæ nying li-hyiang jü yiu siang-sing Gyi ma? <sup>49</sup> Ziah-z keh feh hyiao-teh lih-fah go pah-sing, gyi-lah z be tsiu-mô-go.” <sup>50</sup> Nyi-ko-ti-meo, (ziu-z yiu ih-yia tao Yiæ-su u-sen læ-go cü-kwu, yia dzæ gyi nen,) gyi teng gyi-lah wô, <sup>51</sup> “Ah-lah-go lih-fah ziah feh sin tʽing gyi-go kʽeo-kong, feh *sin* hyiao-teh gyi tso-go z-ken, næn-dao yiu ding nying-go ze ma?” <sup>52</sup> Gyi-lah we-teh gyi wô, “Ng næn-dao yia z Kyüô-li-li nying ma? Hao kyʽi dzô-dzô-kʽen: m-yiu sin-cü-nying z cʽih læ Kyüô-li-li go.”

<sup>45</sup> 箇星差人歸到祭司頭等<u>法利賽</u>人烏碎來，其拉就問其話：「爾拉咋會弗帶其來？」<sup>46</sup> 差人回答其拉話：「從嘸有人講說話像箇個人介。」<sup>47</sup> <u>法利賽</u>人等其拉話：「爾拉啥也帶掉了嗎？<sup>48</sup> 官府等<u>法利賽</u>人裏向誰有相信其嗎？<sup>49</sup> 若是箇弗曉得律法個百姓，其拉是被咒罵個。」<sup>50</sup> <u>尼哥底母</u>，（就是有一夜到<u>耶穌</u>烏碎來個主顧，也在其內，）其等其拉話，<sup>51</sup> 「阿拉個律法若弗先聽其個口供，弗先曉得其做個事幹，難道有定人個罪嗎？」<sup>52</sup> 其拉回答其話：「爾難道也是<u>加利利</u>人嗎？好去查查看。嘸有先知人是出來<u>加利利</u>個。」

<sup>53</sup> Kôh-nying ziu kyü zi-go oh-li kyʽi-de.

<sup>53</sup> 各人就歸自個屋裏去了。

---

### Iʽe. VIII.

YIÆ-SU tao Ken-læn sæn kyʽi-de. <sup>2</sup> Tsao tʽin-nyiang yi tseo tao sing-din-li, cong pah-sing tao Gyi u-sen læ; Gyi zo-lôh, kông dao-li peh gyi-lah tʽing.

<u>耶穌</u>到橄欖山去了。<sup>2</sup> 早天亮又走到聖殿裏，衆百姓到其烏碎來，其坐落，講道理撥其拉聽。

<sup>3</sup> Doh-shü-nying teng Fah-li-sæ nying ta ih-go nyü-nying tao Gyi u-sen læ, z læ-kæn tso kæn-ying z-ken kô-cʽih-go; peh gyi lih læ cong-nyiang, ziu teng Yiæ-su wô, <sup>4</sup> “Sin-sang, keh-go nyü-nying z læ-kæn tso kæn-ying z-ken tông-z kʽô-djôh-go. <sup>5</sup> Keh-cü-ka nying, Mo-si læ lih-fah-li feng-fu ah-lah hao do zah-deo kʽang-sah-go: Ng z dza wô ni?” <sup>6</sup> Gyi-lah kông keh-kyü shih-wô, z s-s Gyi kʽen, iao teh-djôh *ih-go* *ing-deo* hao kao Gyi zông.

<sup>3</sup> 讀書人等<u>法利賽</u>人帶一個女人到其烏碎來，是來間做姦淫事幹嫁出個，撥其立來中央，就等<u>耶穌</u>話，<sup>4</sup> 「先生，箇個女人是來間做姦淫事幹當時抲着個。<sup>5</sup> 箇株介人，<u>摩西</u>來律法裏吩咐阿拉好馱石頭揞煞個。爾是咋話呢？」<sup>6</sup> 其拉講箇句說話，是試試其看，要得着一個因頭好告其上。

Yiæ-su eo-tao, yüong ts-deo di-yiang-li *tsʽia-kwu* sia z. <sup>7</sup> Ing-we gyi-lah feh hyih-kʽeo meng Gyi, ziu dzih-kyʽi-læ, teng gyi-lah wô, “Ng-lah li-hyiang yiu m-ze-go nying, gyi hao sin do ih-kwʽe zah-deo *kyʽi* kʽang gyi.” <sup>8</sup> Yi eo-tao, di-yiang-li sia z. <sup>9</sup> Gyi-lah ih tʽing-meng, ziu be zi-go liang-sing tsah-vah, lao-lao-siao-siao ih-go ih-go tu tseo-cʽih-de; tsih dzing-leh Yiæ-su Zi, teng keh-go nyü-nying læ cong-nyiang lih-tong-go.

<u>耶穌</u>傴倒，用指頭地垟裏且顧寫字。<sup>7</sup> 因爲其拉弗歇口問其，就直起來，等其拉話：「爾拉裏向有嘸罪個人，其好先馱一塊石頭去揞其。」<sup>8</sup> 又傴倒，地垟裏寫字。<sup>9</sup> 其拉一聽聞，就被自個良心責罰，老老少少一個一個都走出了，只剩了<u>耶穌</u>自，等箇個女人來中央立東個。

<sup>10</sup> Yiæ-su dzih-kyʽi-læ, tsih kʽen-kyin keh-go nyü-nying læ-tong, ziu teng gyi wô, “Nyü-nying, keh-sing kao ng go cü-kwu læ ʽah-li? m-nying ding ng-go ze ma?” <sup>11</sup> Gyi wô, “Cü, m-nying.” Yiæ-su teng gyi wô, “Ngô yia feh ding ng-go ze: ng kyʽi, m-nao tsæ væn-ze.”

<sup>10</sup> <u>耶穌</u>直起來，只看見箇個女人來東，就等其話：「女人，箇星告爾個主顧來何裏？嘸人定爾個罪嗎？」<sup>11</sup> 其話：「主，嘸人。」<u>耶穌</u>等其話：「我也弗定爾個罪。爾去，嘸得好再犯罪。」

<sup>12</sup> YIÆ-SU yi teng gyi-lah kông, z-ka wô, “Ngô z shü-kæn-zông-go Liang-kwông: keng-djôh Ngô cü-kwu feh we tseo en-lu, z we teh-djôh weh-ming-go liang-kwông.”

<sup>12</sup> <u>耶穌</u>又等其拉講，是介話：「我是世間上個亮光。跟着我主顧弗會走暗路，是會得着活命個亮光。」

<sup>13</sup> Fah-li-sæ nying ziu teng Gyi wô, “Ng-zi tso Zi-go te-tsing; *sô-yi* Ng-go te-tsing feh-z tsing-go.” <sup>14</sup> Yiæ-su we-teh gyi-lah wô, “Ziu-z Ngô-zi tso Zi-go te-tsing, Ngô-go te-tsing yia z tsing-go: ing-we Ngô-zi hyiao-teh z dzong ʽah-li ka læ, tao ʽah-li ka kyʽi; ng-lah feh hyiao-teh Ngô z dzong ʽah-li ka læ, tao ʽah-li ka kyʽi. <sup>15</sup> Ng-lah z tsiao nyüoh-sing ka pʽun-tön nying-kô; Ngô z ih-ngæn feh pʽun-tön nying. <sup>16</sup> Ziah-z pʽun-tön, Ngô-go pʽun-tön yia z tsing-go: ing-we Ngô feh-z doh-zi læ-tong, z yiu tsʽa Ngô læ go Ah-tia teng Ngô dô-kô læ-tong. <sup>17</sup> Ng-lah lih-fah li-hyiang yiu sia-tih, wô, Liang-go nying tso te-tsing z tsing-go: \[Sm. 19. 15.\] <sup>18</sup> Ngô-zi tso Zi-go te-tsing z ih-go, wa-yiu tsʽa Ngô læ go Ah-tia yia z teng Ngô tso te-tsing go.” <sup>19</sup> Gyi-lah teng Gyi wô, “Ng-go Ah-tia læ ʽah-li?” Yiæ-su we-teh wô, “Ng-lah yia feh hyiao-teh Ngô, yia feh *hyiao-teh* Ngô-go Ah-tia: ziah-z hyiao-teh Ngô, yia we hyiao-teh Ngô-go Ah-tia.”

<sup>13</sup> <u>法利賽</u>人就等其話：「爾自做自個對證，所以爾個對證弗是真個。」<sup>14</sup> <u>耶穌</u>回答其拉話：「就是我自做自個對證，我個對證也是真個。因爲我自曉得是從何裏介來，到何裏介去，爾拉弗曉得我是從何裏介來，到何裏介去。<sup>15</sup> 爾拉是照肉身介判斷人家，我是一眼弗判斷人。<sup>16</sup> 若是判斷，我個判斷也是真個。因爲我弗是獨自來東，是有差我來個阿爹等我大家來東。<sup>17</sup> 爾拉律法裏向有寫的，話，兩個人做對證是真個。\[Sm. 19. 15.\] <sup>18</sup> 我自做自個對證是一個，還有差我來個阿爹也是等我做對證個。」<sup>19</sup> 其拉等其話：「爾個阿爹來何裏？」<u>耶穌</u>回答話：「爾拉也弗曉得我，也弗曉得我個阿爹。若是曉得我，也會曉得我個阿爹。」

<sup>20</sup> Keh-sing shih-wô z Yiæ-su læ sing-din dzin-kwʽu li-hyiang kông dao-li z-ʽeo kông-go: yia m-nying kyʽi kʽô Gyi, ing-we Gyi-go z-ʽeo wa m-neh tao-de.

<sup>20</sup> 箇星說話是<u>耶穌</u>來聖殿錢庫裏向講道理時候講個。也嘸人去抲其，因爲其個時候還嘸得到了。

<sup>21</sup> Yiæ-su tsæ teng gyi-lah wô, “Ngô kyʽi-ts; ng-lah we zing Ngô, yia pih-ding si læ ng-lah ze-nyih li-hyiang: Ngô kyʽi-go u-dông ng-lah feh neng-keo tao.” <sup>22</sup> Yiu-tʽa nying ziu wô, “Gyi læ-tih kông, “Ngô kyʽi-go u-dông ng-lah feh neng-keo tao; iao-bông Gyi iao Zi zing si.” <sup>23</sup> *Yiæ-su* yi teng gyi-lah wô, “Ng-lah z joh-ü ʽô-deo go, Ngô z joh-ü zông-deo go; ng-lah z joh-ü keh shü-kæn-zông, Ngô z feh joh-ü keh shü-kæn-zông. <sup>24</sup> Keh-lah Ngô teng ng-lah wô-ko, Ng-lah pih-ding si læ ng ze-nyih li-hyiang: ing-we ng-lah ziah feh siang-sing Ngô z *jü*, pih iao si læ ng ze-nyih li-hyiang.”

<sup>21</sup> <u>耶穌</u>再等其拉話：「我去仔，爾拉會尋我，也必定死來爾拉罪孽裏向。我去個烏蕩爾拉弗能夠到。」<sup>22</sup> <u>猶太</u>人就話：「其來的講，『我去個烏蕩爾拉弗能夠到，』要防其要自尋死。」<sup>23</sup> <u>耶穌</u>又等其拉話：「爾拉是屬於下頭個，我是屬於上頭個，爾拉是屬於箇世間上，我是弗屬於箇世間上。<sup>24</sup> 箇拉我等爾拉話過，爾拉必定死來爾罪孽裏向。因爲爾拉若弗相信我是誰，必要死來爾罪孽裏向。」

<sup>25</sup> Gyi-lah ziu wô, “Ng z jü?” Yiæ-su teng gyi-lah wô, “Ngô ih-hyiang teng ng-lah wô-go, ziu-z. <sup>26</sup> Ngô *feh-jün* yiu hyü-to kwæn-djôh ng-lah go z-ken hao kông, hao pʽi-bing: dæn-z tsʽa Ngô læ Cü-kwu z jih-we-go, Ngô dzong Gyi sô tʽing-meng-go z-ken læ shü-kæn-zông kông-cʽih-læ.” <sup>27</sup> Gyi-lah feh hyiao-teh Yiæ-su teng gyi-lah kông-go z ts-tin Ah-tia.

<sup>25</sup> 其拉就話：「爾是誰？」<u>耶穌</u>等其拉話：「我一向等爾拉話個，就是。<sup>26</sup> 我弗然有許多關着爾拉個事幹好講，好批評。但是差我來主顧是實惠個，我從其所聽聞個事幹來世間上講出來。」<sup>27</sup> 其拉弗曉得<u>耶穌</u>等其拉講個是指點阿爹。

<sup>28</sup> Yiæ-su yi teng gyi-lah wô, “Ng-lah pô Nying-go Ng-ts di-zông-kyʽi ts-ʽeo we hyiao-teh Ngô z *jü*, *yia* *we* *hyiao-teh* Ngô ih-yiang tu feh-z Zi cʽih cü-i tso-go, z tsiao Ngô Ah-tia kao-hyüing Ngô go, kông keh-sing shih-wô. <sup>29</sup> Tsʽa Ngô læ Cü-kwu teng Ngô dô-kô læ-tong; Ah-tia feh peh Ngô doh-zi læ-tong, ing-we. Ngô djông-djông tso Gyi sô hwun-hyi-go z-ken.”

<sup>28</sup> <u>耶穌</u>又等其拉話：「爾拉把人個兒子提上去之後會曉得我是誰，也會曉得我一樣都弗是自出主意做個，是照我阿爹教訓我個，講箇星說話。<sup>29</sup> 差我來主顧等我大家來東，阿爹弗撥我獨自來東，因爲我常常做其所歡喜個事幹。」

<sup>30</sup> Gyi kông keh-sing shih-wô z-ʽeo, yiu hyü-to nying siang-sing Gyi.

<sup>30</sup> 其講箇星說話時候，有許多人相信其。

<sup>31</sup> Yiæ-su ziu teng keh-sing siang-sing Gyi go Yiu-tʽa nying wô, “Ng-lah ziah-z djông-djông i Ngô-go dao-li, jih-we z Ngô-go meng-du; <sup>32</sup> ziu we hyiao-teh tsing dao-li, tsing dao-li yia we sih-fông ng-lah.”

<sup>31</sup> <u>耶穌</u>就等箇星相信其個<u>猶太</u>人話：「爾拉若是常常依我個道理，實爲是我個門徒；<sup>32</sup> 就會曉得真道理，真道理也會釋放爾拉。」

<sup>33</sup> Gyi-lah we-teh Gyi wô, “Ah-lah z Üô-pah-lah-hen-go ʽeo-dæ, dzong m-neh tso jü-go nu-boh: Ng dza-we wô, we tso sih-fông-liao-go nying?” <sup>34</sup> Yiæ-su we-teh gyi-lah wô, “Ngô tsing-tsing wô hyiang ng-lah dao, Væn-pah væn-ze-go cü-kwu z ze-go nu-boh. <sup>35</sup> Nu-boh feh-z üong-yün deng læ oh-lô go; tsih-yiu ng-ts z üong-yün deng-tong. <sup>36</sup> Ka-ni, Ng-ts ziah-z sih-fông ng-lah, ng-lah jih-dzæ z sih-fông-liao-go nying. <sup>37</sup> Ngô hyiao-teh ng-lah z Üô-pah-lah-hen-go ʽeo-dæ; dæn-z ng-lah iao-siang long-sah Ngô, ing-we ng-lah-go sing-li Ngô-go dao-li z m-dao-dzing. <sup>38</sup> Ngô læ Ngô Ah-tia u-sen sô kʽen-kyin-ko, læ-tih kông: ng-lah yia læ ng-lah ah-tia u-sen sô kʽen-kyin-ko, læ-tih tso.”

<sup>33</sup> 其拉回答其話：「阿拉是<u>亞伯拉罕</u>個後代，從嘸得做誰個奴僕。爾咋會話，會做釋放了個人？」<sup>34</sup> <u>耶穌</u>回答其拉話：「我真真話向爾拉道，凡百犯罪個主顧是罪個奴僕。<sup>35</sup> 奴僕弗是永遠庉來屋落個，只有兒子是永遠庉東。<sup>36</sup> 介呢，兒子若是釋放爾拉，爾拉實在是釋放了個人。<sup>37</sup> 我曉得爾拉是<u>亞伯拉罕</u>個後代，但是爾拉要想弄煞我，因爲爾拉個心裏我個道理是嘸陶成。<sup>38</sup> 我來我阿爹烏碎所看見過，來的講。爾拉也來爾拉阿爹烏碎所看見過，來的做。」

<sup>39</sup> Gyi-lah we-teh Gyi wô, “Ah-lah-go ah-tia z Üô-pah-lah-hen.” Yiæ-su teng gyi-lah wô, “Ng-lah ziah z Üô-pah-lah-hen-go ng-nô, tsong we i Üô-pah-lah-hen-go ʽang-we ka tso. <sup>40</sup> Næn-kæn ng-lah iao-siang long-sah Ngô, ziu-z pô Jing-ming u-sen tʽing-læ-go tsing dao-li kông peh ng-lah tʽing go Cü-kwu: Üô-pah-lah-hen bing m̆-teh ka tso-fah. <sup>41</sup> Ng-lah ah-tia-go ʽang-we z ng-lah læ-tih tso.”

<sup>39</sup> 其拉回答其話：「阿拉個阿爹是<u>亞伯拉罕</u>。」<u>耶穌</u>等其拉話：「爾拉若是<u>亞伯拉罕</u>個兒囡，總會依<u>亞伯拉罕</u>個行爲介做。<sup>40</sup> 難間爾拉要想弄煞我，就是把神明烏碎聽來個真道理講撥爾拉聽個主顧。<u>亞伯拉罕</u>並嘸得介做法。<sup>41</sup> 爾拉阿爹個行爲是爾拉來的做。」

Gyi-lah teng Gyi wô, “Ah-lah yi feh-z dzong kæn-ying ka sang-go; ah-lah tsih yiu ih-go Ah-tia, ziu-z Jing-ming.”

其拉等其話：「阿拉又弗是從姦淫介生個，阿拉只有一個阿爹，就是神明。」

<sup>42</sup> Yiæ-su teng gyi-lah wô, “Ziah-z Jing-ming z ng-lah Ah-tia, tsong we æ-kying Ngô: ing-we Ngô z cʽih-ü Jing-ming *tao* *shü-kæn-zông* læ; yia feh-z Zi cʽih cü-i læ, z Gyi tsʽa Ngô læ. <sup>43</sup> Ng-lah dza-we feh ming-bah Ngô-go shih-wô ni? Z ing-we feh neng-keo tʽing Ngô dao-li go yün-kwu. <sup>44</sup> Ng-lah z joh-ü mo-kwe *ziu-z* ng-lah ah-tia; yia hwun-hyi i ng-lah ah-tia-go s-yüôh ka tso. Gyi dzong kyʽi-deo z sah-nying-go, feh pao-siu tsing dao-li, ing-we tsing dao-li feh dzeng læ gyi-go sing li-hyiang. Gyi kông hwông-wô, z dzong zi-go sing-siang kông-go: ing-we gyi z shih-hwông-go, yi z shih-hwông cü-kwu-go ah-tia. <sup>45</sup> Ing-we Ngô kông tsing-wô, ng-lah sô-yi feh siang-sing Ngô. <sup>46</sup> Ng-lah-go cong-nyiang jü hao kʽao-jih Ngô yiu ze? Ka-ni, Ngô kông tsing-wô, ng-lah dza-we feh siang-sing Ngô? <sup>47</sup> Joh-ü Jing-ming go cü-kwu we tʽing Jing-ming-go shih-wô: ng-lah sô-yi feh tʽing, ing-we feh-z joh-ü Jing-ming go.”

<sup>42</sup> <u>耶穌</u>等其拉話：「若是神明是爾拉阿爹，總會愛敬我。因爲我是出於神明到世間上來；也弗是自出主意來，是其差我來。<sup>43</sup> 爾拉咋會弗明白我個說話呢？是因爲弗能夠聽我道理個緣故。<sup>44</sup> 爾拉是屬於魔鬼就是爾拉阿爹，也歡喜依爾拉阿爹個私慾介做。其從起頭是殺人個，弗保守真道理，因爲真道理弗存來其個心裏向。其講謊話，是從自個心想講個。因爲其是說謊個，又是說謊主顧個阿爹。<sup>45</sup> 因爲我講真話，爾拉所以弗相信我。<sup>46</sup> 爾拉個中央誰好靠實我有罪？介呢，我講真話，爾拉咋會弗相信我？<sup>47</sup> 屬於神明個主顧會聽神明個說話。爾拉所以弗聽，因爲弗是屬於神明個。」

<sup>48</sup> Yiu-tʽa nying ing-kyʽi, teng Gyi wô, “Ah-lah læ-tih wô Ng z Sah-mô-li-üô nying yi z jih-mo-go, kyʽi feh-z tsing-go ma?” <sup>49</sup> Yiæ-su we-teh wô, “Ngô feh-z jih-mo-go; Ngô z kying-djong Ngô Ah-tia go, ng-lah feh kying-djong Ngô. <sup>50</sup> Ngô feh tang-sön Zi-go yüong-wô: yiu ih-go Cü-kwu we tang-sön *Ngô* *yüong-wô*, yia we sing *Ngô* ün. <sup>51</sup> Ngô tsing-tsing wô hyiang ng-lah dao, Nying ziah-z pao-siu Ngô-go dao-li, üong-yün feh we kʽen-kyin si.”

<sup>48</sup> <u>猶太</u>人應起，等其話：「阿拉來的話爾是<u>撒瑪利亞</u>人又是入魔個，豈弗是真個嗎？」<sup>49</sup> <u>耶穌</u>回答話：「我弗是入魔個，我是敬重我阿爹個，爾拉弗敬重我。<sup>50</sup> 我弗打算自個榮華。有一個主顧會打算我榮華，也會申我冤。<sup>51</sup> 我真真話向爾拉道，人若是保守我個道理，永遠弗會看見死。」

<sup>52</sup> Yiu-tʽa nying ziu teng Gyi wô, “Næn-kæn ah-lah hyiao-teh Ng z jih-leh-mo-de. Üô-pah-lah-hen yi-kying si-de, keh-sing sin-cü-nying yia *si-de*; Ng tao we wô, ‘Nying ziah pao-siu Ngô-go dao-li, üong-yün feh we kyʽüoh si-go *kwʽu-deo*’. <sup>53</sup> Ng næn-dao do-jü ah-lah tsu-tsong Üô-pah-lah-hen ma? gyi yi-kying si-de, sin-cü-nying yia si-de: Ng Zi sön Zi z soh-go Nying?”

<sup>52</sup> <u>猶太</u>人就等其話：「難間阿拉曉得爾是入勒魔了。<u>亞伯拉罕</u>已經死了，箇星先知人也死了；爾倒會話，『人若保守我個道理，永遠弗會喫死個苦頭。』<sup>53</sup> 爾難道大如阿拉祖宗<u>亞伯拉罕</u>嗎？其已經死了，先知人也死了。爾自算自是啥個人？」

<sup>54</sup> Yiæ-su we-teh wô, “Ngô ziah-z Zi tsʽing-tsæn Zi, Ngô-go tsʽing-tsæn sön-feh-teh tsʽing-tsæn: we tsʽing-tsæn Ngô go Cü-kwu z Ngô Ah-tia, ziu-z ng-lah sô wô z ng-lah-go Jing-ming; <sup>55</sup> ng-lah wa feh nying-teh Gyi, Ngô z hyiao-teh Gyi go: Ngô ziah wô feh hyiao-teh Gyi, yia we ziang ng-lah ka shih-hwông: dæn-z Ngô z hyiao-teh Gyi, yia z pao-siu Gyi-go dao-li. <sup>56</sup> Ng-lah-go tsu-tsong Üô-pah-lah-hen, ing-we *hyiao-teh* iao kʽen-kyin Ngô-go nyih-ts, keh-lah kao-hying: gyi kʽen-kyin-ko, ziu hwun-hyi-de.”

<sup>54</sup> <u>耶穌</u>回答話：「我若是自稱讚自，我個稱讚算弗得稱讚。會稱讚我個主顧是我阿爹，就是爾拉所話是爾拉個神明。<sup>55</sup> 爾拉還弗認得其，我是曉得其個。我若話弗曉得其，也會像爾拉介說謊。但是我是曉得其，也是保守其個道理。<sup>56</sup> 爾拉個祖宗<u>亞伯拉罕</u>，因爲曉得要看見我個日子，箇拉高興。其看見過，就歡喜了。」

<sup>57</sup> Yiu-tʽa nying teng Gyi wô, “Ng-go nyin-kyi wa feh tao ng-jih shü, næn-dao kʽen-kyin Üô-pah-lah-hen ko-de ma?” <sup>58</sup> Yiæ-su teng gyi-lah wô, “Ngô tsing-tsing wô hyiang ng-lah dao, Üô-pah-lah-hen feh-zing sang-cʽih yi-zin, Ngô z læ-tong-go.”

<sup>57</sup> <u>猶太</u>人等其話：「爾個年紀還弗到五十歲，難道看見<u>亞伯拉罕</u>過了嗎？」<sup>58</sup> <u>耶穌</u>等其拉話：「我真真話向爾拉道，<u>亞伯拉罕</u>弗曾生出以前，我是來東個。」

<sup>59</sup> Gyi-lah ziu do zah-deo iao kʽang Gyi: Yiæ-su bi-ko, læ gyi-lah cong-nyiang tseo-cʽih sing-din, ziu-z-ka kyʽi-de.

<sup>59</sup> 其拉就馱石頭要揞其。<u>耶穌</u>避過，來其拉中央走出聖殿，就是介去了。

---

### Iʽe. IX.

*YIÆ-SU* kyʽi-go z-ʽeo, kʽen-kyin ih-go nying z dzong sang-cʽih ziu hah-ngæn-go. <sup>2</sup> Gyi meng-du ziu meng Gyi, wô, “Fu-ts, keh-go nying sang-cʽih ziu hah-ngæn, z jü-go ze? Wa-z gyi-zi-go, wa-z gyi do-nying-go?” <sup>3</sup> Yiæ-su we-teh *gyi-lah* wô, “Yia feh-z gyi-zi-go ze, yia feh-z gyi do-nying-go *ze*; z iao læ gyi sing-zông hyin-cʽih Jing-ming tso-go z-ken læ. <sup>4</sup> *Yin-dzæ* wa z nyih-li, Ngô pih iao tso tsʽa Ngô læ Cü-kwu-go z-ken: yia-tao, tso z-ken feh-læ z-ʽeo, *kwʽa* læ-de. <sup>5</sup> Ngô wa læ shü-kæn-zông læ-tong, z shü-kæn-zông-go Liang-kwông.”

<u>耶穌</u>去個時候，看見一個人是從生出就瞎眼個。<sup>2</sup> 其門徒就問其，話：「夫子，箇個人生出就瞎眼，是誰個罪？還是其自個，還是其大人個？」<sup>3</sup> <u>耶穌</u>回答其拉話：「也弗是其自個罪，也弗是其大人個罪，是要來其身上顯出神明做個事幹來。<sup>4</sup> 現在還是日裏，我必要做差我來主顧個事幹。夜到，做事幹弗來時候，快來了。<sup>5</sup> 我還來世間上來東，是世間上個亮光。」

<sup>6</sup> Keh-sing shih-wô kông-hao, Gyi tʽu zæn-tʽu læ di-yiang, pô zæn-tʽu diao na-nyi, keh-go na-nyi djô hah-ts-go ngæn-tsing, teng gyi wô, <sup>7</sup> “Ng tao Si-lo-üô dzi-li kyʽi gyiang-gyiang.” (Si-lo-üô ziu-z “tsʽa-læ-go ka ka-shih.) Gyi ziu kyʽi gyiang, cün-læ yi-kying kʽen-kyin-de.

<sup>6</sup> 箇星說話講好，其吐饞唾來地垟，把饞唾調淖泥，箇個淖泥搽瞎子個眼睛，等其話，<sup>7</sup> 「爾到<u>西羅亞</u>池裏去滰滰。」（<u>西羅亞</u>就是「差來個」介解說。）其就去滰，轉來已經看見了。

<sup>8</sup> Ling-sô-kô teng su-djông kʽen-kyin gyi z hah-ngæn cü-kwu ziu wô, “Keh kyʽi feh-z zo-leh læ-kæn tʽao-væn cü-kwu ma?” <sup>9</sup> Yiu-teh-go wô, “Z gyi:” yiu-teh-go *wô*, “Siang-mao siang-ziang.” Gyi-zi wô, “Z ngô.” <sup>10</sup> Gyi-lah teng gyi wô, “Ng-go ngæn-tsing dza kʽæ-fah-go?” <sup>11</sup> Gyi we-teh wô, “Yiu ih-go Nying kyiao-leh Yiæ-su, diao-leh na-nyi, djô ngô ngæn-tsing, teng ngô wô, Hao tao Si-lo-üô dzi-li kyʽi gyiang: ngô tseo-kyʽi, ih gyiang ziu kʽen-kyin-de.” <sup>12</sup> Gyi-lah teng gyi wô, “Keh-go Nying ʽah-li læ-kæn?” Gyi wô, “Ngô feh hyiao-teh.”

<sup>8</sup> 鄰舍家等素常看見其是瞎眼主顧就話：「箇豈弗是坐勒來間討飯主顧嗎？」<sup>9</sup> 有得個話：「是其。」有得個話：「相貌相像。」其自話：「是我。」<sup>10</sup> 其拉等其話：「爾個眼睛咋開發個？」<sup>11</sup> 其回答話：「有一個人叫勒<u>耶穌</u>，調勒淖泥，搽我眼睛，等我話，好到<u>西羅亞</u>池裏去滰。我走去，一滰就看見了。」<sup>12</sup> 其拉等其話：「箇個人何裏來間？」其話：「我弗曉得。」

<sup>13</sup> Keh yi-zin z hah-ngæn cü-kwu, gyi-lah ta-leh gyi kyʽi kyin Fah-li-sæ nying. <sup>14</sup> Yiæ-su diao na-nyi kʽæ gyi ngæn-tsing keh nyih z en-sih-nyih. <sup>15</sup> Keh-tsao Fah-li-sæ nying meng gyi dza kʽen-kyin-go. Gyi teng gyi-lah wô, “Gyi pô na-nyi djô læ ngô ngæn-tsing; ngô kyʽi gyiang-gyiang, *næn-kæn* kʽen-kyin-de.” <sup>16</sup> Keh-sing Fah-li-sæ nying yiu-teh-go wô, “Keh-go Nying feh siu en-sih-nyih, feh-z dzong Jing-ming ka læ-go:” yiu-teh-go wô, “Ze-nying dza neng-keo tso keh-cü-ka jing-tsih ni?” gyi-lah ziu dô-kô tsang-leng. <sup>17</sup> Yi teng hah-ts wô, “Gyi kyi-jün kʽæ ng-go ngæn-tsing, ng wô Gyi z dza-go?” Gyi wô, “Gyi z-go sin-cü-nying.”

<sup>13</sup> 箇以前是瞎眼主顧，其拉帶勒其去見<u>法利賽</u>人。<sup>14</sup> <u>耶穌</u>調淖泥開其眼睛箇日是安息日。<sup>15</sup> 箇遭<u>法利賽</u>人問其咋看見個。其等其拉話：「其把淖泥搽來我眼睛，我去滰滰，難間看見了。」<sup>16</sup> 箇星<u>法利賽</u>人有得個話：「箇個人弗守安息日，弗是從神明介來個。」有得個話：「罪人咋能夠做箇株介神蹟呢？」其拉就大家爭論。<sup>17</sup> 又等瞎子話：「其既然開爾個眼睛，爾話其是咋個？」其話：「其是個先知人。」

<sup>18</sup> Yiu-tʽa nying feh siang-sing gyi z hah-ts i-liang-go, teng-tao eo gyi do-nying læ, meng gyi-lah wô, <sup>19</sup> “Keh z ng-lah-go ng-ts, ziu-z ng-lah wô sang-cʽih z hah-ngæn go ma? næn-kæn dza kʽen-kyin-go?” <sup>20</sup> Gyi do-nying we-teh gyi-lah, wô, “Keh z ah-lah ng-ts, ah-lah hyiao-teh-go; gyi sang-cʽih z hah-ngæn, *ah-lah* *yia* *hyiao-teh-go*: <sup>21</sup> gyi næn-kæn dza kʽen-kyin-go ah-lah feh hyiao-teh, jü kʽæ gyi ngæn-tsing ah-lah yia feh hyiao-teh: gyi yi-kying dzing-nying-tsiang-da, ng-lah hao kyʽi meng gyi; gyi-zi-go z-ken zi we wô-go.”

<sup>18</sup> <u>猶太</u>人弗相信其是瞎子醫亮個，等到謳其大人來，問其拉話，<sup>19</sup> 「箇是爾拉個兒子，就是爾拉話生出是瞎眼個嗎？難間咋看見個？」<sup>20</sup> 其大人回答其拉，話：「箇是阿拉兒子，阿拉曉得個，其生出是瞎眼，阿拉也曉得個。<sup>21</sup> 其難間咋看見個阿拉弗曉得，誰開其眼睛阿拉也弗曉得。其已經成人長大，爾拉好去問其，其自個事幹自會話個。」

<sup>22</sup> Gyi do-nying kông keh-go shih-wô, z we-leh pʽô Yiu-tʽa nying: ing-we Yiu-tʽa nying yi-kying iah-hao, jü-ko yiu nying nying-djôh Yiæ-su z Kyi-toh, pih iao ken-cʽih jü-we-dông. <sup>23</sup> Keh-lah gyi do-nying wô, “Gyi yi-kying dzing-nying-tsiang-da, hao kyʽi meng gyi-zi.”

<sup>22</sup> 其大人講箇個說話，是爲了怕<u>猶太</u>人。因爲<u>猶太</u>人已經約好，如果有人認着<u>耶穌</u>是<u>基督</u>，必要趕出聚會堂。<sup>23</sup> 箇拉其大人話：「其已經成人長大，好去問其自。」

<sup>24</sup> *Fah-li-sæ* *nying* yi eo keh zin-deo z hah-ngæn cü-kwu læ, teng gyi wô, “Ng hao kwe yüong-wô peh Jing-ming; ah-lah hyiao-teh keh-go Nying z ze-nying.” <sup>25</sup> Gyi we-teh wô, “Gyi z ze-nying feh-z ze-nying, ngô feh hyiao-teh: ngô z-go hah-ts, næn-kæn we kʽen-kyin, keh ih-yiang z ngô hyiao-teh-go.”

<sup>24</sup> <u>法利賽</u>人又謳箇前頭是瞎眼主顧來，等其話：「爾好歸榮華撥神明，阿拉曉得箇個人是罪人。」<sup>25</sup> 其回答話：「其是罪人弗是罪人，我弗曉得。我是個瞎子，難間會看見，箇一樣是我曉得個。」

<sup>26</sup> Gyi-lah yi teng gyi wô, “Gyi teng ng tso-soh-go z-ken? Dza kʽæ ng-go ngæn-tsing?” <sup>27</sup> Gyi we-teh gyi-lah wô, “Ngô yi-kying teng ng-lah wô-ko, ng-lah feh tʽing: dza-we iao tsæ tʽing-meng ni? Næn-dao ng-lah yia iao tso Gyi-go meng-du?”

<sup>26</sup> 其拉又等其話：「其等爾做啥個事幹？咋開爾個眼睛？」<sup>27</sup> 其回答其拉話：「我已經等爾拉話過，爾拉弗聽。咋會要再聽聞呢？難道爾拉也要做其個門徒？」

<sup>28</sup> Gyi-lah ziu zôh-mô gyi, wô, “Ng z Gyi-go meng-du; ah-lah z Mo-si-go meng-du. <sup>29</sup> Jing-ming kông peh Mo-si tʽing, z ah-lah hyiao-teh-go: dæn-z keh-go Nying z ʽah-li læ ah-lah feh hyiao-teh.”

<sup>28</sup> 其拉就𧮙罵其，話：「爾是其個門徒，阿拉是<u>摩西</u>個門徒。<sup>29</sup> 神明講撥<u>摩西</u>聽，是阿拉曉得個。但是箇個人是何裏來阿拉弗曉得。」

<sup>30</sup> Gyi we-teh gyi-lah wô, “Gyi we kʽæ ngô-go ngæn-tsing, ng-lah wa feh hyiao-teh Gyi z ʽah-li læ-go, keh tao hyi-gyi-go! <sup>31</sup> Ah-lah hyiao-teh Jing-ming z feh tʽing ze-nying-go *tao-kao*; ziah-z nying yiu gyin-sing, i Gyi-go ts-i tso, z we tʽing gyi. <sup>32</sup> Dzong kʽæ-bih yi-læ m̆-teh tʽing-meng yiu nying kʽæ sang-dzing hah-ts-go ngæn-tsing. <sup>33</sup> Keh-go Nying ziah feh-z dzong Jing-ming ka læ, Gyi ih-ngæn tu feh neng-keo tso.” <sup>34</sup> Gyi-lah ing-kyʽi, wô, “Ng ʽo-jün z ze-nyih li-hyiang sang-cʽih-læ-go, wa iao kao-hyüing ah-lah ma?” Ziu <sup>\[1\]</sup>ken gyi cʽih.

<sup>30</sup> 其回答其拉話：「其會開我個眼睛，爾拉還弗曉得其是何裏來個，箇倒稀奇個！<sup>31</sup> 阿拉曉得神明是弗聽罪人個禱告，若是人有虔心，依其個旨意做，是會聽其。<sup>32</sup> 從開闢以來嘸得聽聞有人開生成瞎子個眼睛。<sup>33</sup> 箇個人若弗是從神明介來，其一眼都弗能夠做。」<sup>34</sup> 其拉應起，話：「爾和然是罪孽裏向生出來個，還要教訓阿拉嗎？」就趕其出<sup>\[1\]</sup>。

<sup>\[1\] *ʽÔh* *wô*, ken-cʽih jü-we-dông: Kʽen Iʽe. 10. 或話，趕出聚會堂。看 Iʽe. 10。（原註）</sup>

<sup>35</sup> YIÆ-SU tʽing-meng gyi peh gyi-lah ken-cʽih-de; ziu zing-djôh gyi, teng gyi wô, “Ng siang-sing Jing-ming-go Ng-ts feh?” <sup>36</sup> Gyi we-teh wô, “Cü, jü z *Jing-ming-go* *Ng-ts*, hao peh ngô siang-sing Gyi?” <sup>37</sup> Yiæ-su teng gyi wô, “Ng yi-kying kʽen-kyin Gyi de; teng ng læ-tong kông-go Cü-kwu ziu-z.” <sup>38</sup> Gyi wô, “Cü, ngô siang-sing-de.” *Ze-siu* ziu pa Gyi.

<sup>35</sup> <u>耶穌</u>聽聞其撥其拉趕出了，就尋着其，等其話：「爾相信神明個兒子弗？」<sup>36</sup> 其回答話：「主，誰是神明個兒子，好撥我相信其？」<sup>37</sup> <u>耶穌</u>等其話：「爾已經看見其了，等爾來東講個主顧就是。」<sup>38</sup> 其話：「主，我相信了。」隨手就拜其。

<sup>39</sup> Yiæ-su wô, “Ngô we-leh pʽun-tön-go z-ken tao keh shü-kæn-zông læ, s-teh m̆-teh kʽen-kyin-go cü-kwu we kʽen-kyin, kʽen-kyin-go cü-kwu *fæn-cün* we tso hah-ts.”

<sup>39</sup> <u>耶穌</u>話：「我爲了判斷個事幹到箇世間上來，使得嘸得看見個主顧會看見，看見個主顧反轉會做瞎子。」

<sup>40</sup> Yiu kyi-go Fah-li-sæ nying bông-pin læ-tong-go, tʽing-meng keh-go shih-wô, ziu teng Gyi wô, “Næn-dao ah-lah yia z hah-ts ma?” <sup>41</sup> Yiæ-su teng gyi-lah wô, “Ng-lah ziah z hah-ts, feh we yiu ze: næn-kæn ng-lah wô kʽen-kyin-go; keh-lah ng-lah-go ze dzing-gyiu læ-tih.

<sup>40</sup> 有幾個<u>法利賽</u>人旁邊來東個，聽聞箇個說話，就等其話：「難道阿拉也是瞎子嗎？」<sup>41</sup> <u>耶穌</u>等其拉話：「爾拉若是瞎子，弗會有罪。難間爾拉話看見個，箇拉爾拉個罪仍舊來的。」

---

### Iʽe. X.

“Ngô tsing-tsing wô hyiang ng-lah dao, Feh dzong gyi meng ka tseo-tsing yiang-gyin-li, dzong bih-cʽü ka tʽiao-tsing-kyʽi cü-kwu, z-go zeh-nying gyiang-dao. <sup>2</sup> Dzong meng-li ka tseo-tsing-kyʽi cü-kwu z kʽen-yiang-go nying. <sup>3</sup> Kwun-meng-go we kʽæ *meng* peh gyi; yiang we tʽing-cʽih gyi sing-ing; gyi yia we eo zi-go yiang-go ming-z, ling gyi-lah cʽih. <sup>4</sup> Zi-go yiang fông-cʽih-ts, gyi-zi tseo læ zin-deo; keh-sing yiang, ing-we nying-teh gyi-go sing-ing, tu keng-djôh gyi: <sup>5</sup> feh we keng-djôh sang-deo nying, tsih we to-bi gyi; ing-we feh nying-teh sang-deo nying-go sing-ing.” <sup>6</sup> Yiæ-su kông keh-go pi-fông peh gyi-lah tʽing: gyi-lah feh hyiao-teh Gyi læ-tih kông-go z dza-go.

「我真真話向爾拉道，弗從其門介走進羊圈裏，從別處介跳進去主顧，是個賊人強盜。<sup>2</sup> 從門裏介走進去主顧是看羊個人。<sup>3</sup> 管門個會開門撥其，羊會聽出其聲音，其也會謳自個羊個名字，領其拉出。<sup>4</sup> 自個羊放出仔，其自走來前頭，箇星羊，因爲認得其個聲音，都跟着其。<sup>5</sup> 弗會跟着生頭人，只會躲避其，因爲弗認得生頭人個聲音。」<sup>6</sup> <u>耶穌</u>講箇個比方撥其拉聽。其拉弗曉得其來的講個是咋個。

<sup>7</sup> Yiæ-su yi teng gyi-lah wô, “Ngô tsing-tsing wô hyiang ng-lah dao, Ngô ziu-z yiang-go Meng. <sup>8</sup> Væn-pah sin-jü Ngô læ-go cü-kwu, tu z zeh-nying gyiang-dao: yiang z feh tʽing gyi-lah. <sup>9</sup> Ngô z-go Meng: væn-pah dzong Ngô ka tseo-tsing-go, we teh-djôh kyiu, yia hao tsing-tsing-cʽih-cʽih, teh-djôh tsʽing-tsʽao. <sup>10</sup> Zeh z tæn-tsih tʽeo-dao, sah-loh, tsʽao-mih læ-go: Ngô læ, z s-teh *yiang* yiu weh-ming, ping-tsʽia weh-zông kô weh.

<sup>7</sup> <u>耶穌</u>又等其拉話：「我真真話向爾拉道，我就是羊個門。<sup>8</sup> 凡百先如我來個主顧，都是賊人強盜。羊是弗聽其拉。<sup>9</sup> 我是個門。凡百從我介走進個，會得着救，也好進進出出，得着青草。<sup>10</sup> 賊是單只偷盜，殺戮，抄滅來個。我來，是使得羊有活命，並且活上加活。

<sup>11</sup> “Ngô z keh ting hao kʽen-yiang-go Nying: keh ting hao kʽen-yiang-go Cü-kwu we tʽi keh-sing yiang sô-cʽih Zi-go sing-ming. <sup>12</sup> Feh-z kʽen-yiang cü-kwu, yiang yia feh-z gyi-zi-go, z-go kwu-læ-go yüong-nying, gyi kʽen-kyin za-lông ih læ, we kyʽi-diao yiang, dao-tseo; za-lông ziu we tʽa yiang kyʽüoh, pô ʽo-dziao tu ken-sæn. <sup>13</sup> Kwu-læ-go nying we dao-tseo; ing-we gyi z kwu-læ-go, yia feh kwu-djôh yiang. <sup>14</sup> Ngô z keh ting hao kʽen-yiang-go Nying: Ngô z nying-teh Zi-go *yiang*, Ngô-go *yiang* yia nying-teh Ngô; <sup>15</sup> tsing-ziang Ah-tia nying-teh Ngô, Ngô nying-teh Ah-tia ka: ping-tsʽia Ngô we tʽi keh-sing yiang sô-cʽih Zi-go sing-ming. <sup>16</sup> Ngô wa yiu yiang, z feh læ dông-deo yiang-gyin-li; keh-sing Ngô yia kyʽiah-leh ling gyi læ, gyi-lah yia we tʽing Ngô-go sing-ing; tsiang-læ we tso ih-dziao-sang, ih-go kʽen-yiang-go Nying. <sup>17</sup> Ah-tia sô-yi æ-sih Ngô, z ing-we Ngô sô-cʽih Zi-go sing-ming, s-teh Ngô hao voh gyi cün-læ. <sup>18</sup> Ngô-go sing-ming m-nying we deh-leh-kyʽi, z Ngô-zi sô-cʽih-go. Ngô yiu sô-cʽih sing-ming go neng-ken, yia yiu voh gyi cün-læ-go neng-ken. Keh-go ʽao-ling z Ngô dzong Ah-tia ka tsih-djôh-go.”

<sup>11</sup> 「我是箇頂好看羊個人。箇頂好看羊個主顧會替箇星羊捨出自個性命。<sup>12</sup> 弗是看羊主顧，羊也弗是其自個，是個僱來個傭人，其看見豺狼一來，會棄掉羊，逃走，豺狼就會拖羊喫，把和潮都趕散。<sup>13</sup> 僱來個人會逃走，因爲其是僱來個，也弗顧着羊。<sup>14</sup> 我是箇頂好看羊個人。我是認得自個羊，我個羊也認得我，<sup>15</sup> 正像阿爹認得我，我認得阿爹介。並且我會替箇星羊捨出自個性命。<sup>16</sup> 我還有羊，是弗來蕩頭羊圈裏，箇星我也卻勒領其來，其拉也會聽我個聲音，將來會做一潮生，一個看羊個人。<sup>17</sup> 阿爹所以愛惜我，是因爲我捨出自個性命，使得我好復其轉來。<sup>18</sup> 我個性命嘸人會奪勒去，是我自捨出個。我有捨出性命個能幹，也有復其轉來個能幹。箇個號令是我從阿爹介接着個。」

<sup>19</sup> We-leh keh-sing shih-wô Yiu-tʽa nying yi tsang-leng. <sup>20</sup> Nen-cong yiu hyü-to nying wô, “Gyi z kyü vu-tih-de, yi fah-tin-go; dza-we kyʽi tʽing Gyi?” <sup>21</sup> Yiu-teh-go wô, “Keh feh-z kyü vu-tih go shih-wô: kyü næn-dao we kʽæ hah-ts-go ngæn-tsing ma?”

<sup>19</sup> 爲了箇星說話<u>猶太</u>人又爭論。<sup>20</sup> 內中有許多人話：「其是鬼附的了，又發癲個，咋會去聽其？」<sup>21</sup> 有得個話：「箇弗是鬼附的個說話。鬼難道會開瞎子個眼睛嗎？」

<sup>22</sup> YIÆ-LU-SAH-LENG Siu-din tsih-kʽeng, z-ʽeo tong-tʽin, <sup>23</sup> Yiæ-su læ sing-din, Sô-lo-meng-go lông-oh-li, læ-kæn tseo. <sup>24</sup> Yiu-tʽa nying ziu yü-long-læ, teng Gyi wô, “Ng iao long-leh ah-lah sing-kwô-liang-dziang tao kyi-z? Ng ziah z Kyi-toh, hao ming-tông-tông wô hyiang ah-lah dao.”

<sup>22</sup> <u>耶路撒冷</u>修殿節肯，時候冬天，<sup>23</sup> <u>耶穌</u>來聖殿，<u>所羅門</u>個廊屋裏，來間走。<sup>24</sup> <u>猶太</u>人就圍攏來，等其話：「爾要弄勒阿拉心掛兩腸到幾時？爾若是<u>基督</u>，好明當當話向阿拉道。」

<sup>25</sup> Yiæ-su we-teh gyi-lah wô, “Ngô yi-kying teng ng-lah wô-ko, ng-lah feh siang-sing. Ngô kʽao-djôh Ngô Ah-tia-go ming-deo sô tso-go z-ken, keh-sing z tso Ngô-go te-tsing: <sup>26</sup> dæn-z ng-lah feh siang-sing, ing-we feh-z Ngô-go yiang, ziang Ngô teng ng-lah sô wô ka. <sup>27</sup> Ngô-go yiang we tʽing Ngô-go sing-ing, Ngô nying-teh gyi-lah, gyi-lah yia keng-djôh Ngô; <sup>28</sup> Ngô s-peh gyi-lah üong-yün weh-ming, gyi-lah üong-yün feh we mih-diao, dzong Ngô-go siu-li yia m-nying neng-keo deh-leh-kyʽi. <sup>29</sup> Keh s *yiang* peh Ngô go Ah-tia z pi væn-pah wa do; dzong Ngô Ah-tia siu-li m-nying neng-keo deh-leh-kyʽi. <sup>30</sup> Ngô teng Ah-tia z ih-ko-sang.”

<sup>25</sup> <u>耶穌</u>回答其拉話：「我已經等爾拉話過，爾拉弗相信。我靠着我阿爹個名頭所做個事幹，箇星是做我個對證。<sup>26</sup> 但是爾拉弗相信，因爲弗是我個羊，像我等爾拉所話介。<sup>27</sup> 我個羊會聽我個聲音，我認得其拉，其拉也跟着我，<sup>28</sup> 我賜撥其拉永遠活命，其拉永遠弗會滅掉，從我個手裏也嘸人能夠奪勒去。<sup>29</sup> 箇賜羊撥我個阿爹是比凡百還大，從我阿爹手裏嘸人能夠奪勒去。<sup>30</sup> 我等阿爹是一個生。」

<sup>31</sup> Keh-tsao Yiu-tʽa nying yi do zah-deo iao kʽang Gyi. <sup>32</sup> Yiæ-su we-teh gyi-lah wô, “Ngô vong Ah-tia-go ʽao-ling tso hyü-to hao z-ken peh ng-lah kʽen ko; ng-lah we-leh ʽah-li ih-yiang do-leh zah-deo iao kʽang Ngô?” <sup>33</sup> Yiu-tʽa nying we-teh Gyi wô, “Ah-lah do zah-deo kʽang Ng, feh-z we-leh hao z-ken; z we-leh sih-doh-go shih-wô; ing-we Ng z-go nying, we Zi sön Zi z Jing-ming.” <sup>34</sup> Yiæ-su we-teh gyi-lah wô, “Ng-lah lih-fah *shü-li* kyʽi feh-z sia-tih wô, ‘Ngô eo ng-lah z jing-ming?’ \[S. 82. 6.\] <sup>35</sup> Keh-sing tsih-djôh Jing-ming-go ʽao-ling cü-kwu ziah eo gyi-lah z jing-ming, (ping-tsʽia Sing-shü-go shih-wô z tsʽah-feh-diao-go,) <sup>36</sup> *ʽo-hwông* Ah-tia sô tseng-kyʽi, tsʽa tao shü-kæn-zông læ-go Cü-kwu, Zi wô, ‘Ngô z Jing-ming-go Ng-ts; ng-lah dza-we wô Ngô z kông sih-doh shih-wô ni? <sup>37</sup> Ngô ziah-z feh tso Ah-tia-go z-ken, hao-vong siang-sing Ngô: <sup>38</sup> ziah-z læ-tih tso, ng-lah ziu-z feh siang-sing Ngô, yia kæ siang-sing keh-sing z-ken; peh ng-lah hao hyiao-teh hao siang-sing, Ah-tia z dzæ-ü Ngô, Ngô z dzæ-ü Ah-tia.”

<sup>31</sup> 箇遭<u>猶太</u>人又馱石頭要揞其。<sup>32</sup> <u>耶穌</u>回答其拉話：「我奉阿爹個號令做許多好事幹撥爾拉看過，爾拉爲了何裏一樣馱勒石頭要揞我？」<sup>33</sup> <u>猶太</u>人回答其話：「阿拉馱石頭揞爾，弗是爲了好事幹，是爲了褻瀆個說話，因爲爾是個人，會自算自是神明。」<sup>34</sup> <u>耶穌</u>回答其拉話：「爾拉律法書裏豈弗是寫的話，『我謳爾拉是神明？』\[S. 82. 6.\] <sup>35</sup> 箇星接着神明個號令主顧若謳其拉是神明，（並且聖書個說話是拆弗掉個，）<sup>36</sup> 何況阿爹所尊起，差到世間上來個主顧，自話，『我是神明個兒子，』爾拉咋會話我是講褻瀆說話呢？<sup>37</sup> 我若是弗做阿爹個事幹，好甮相信我。<sup>38</sup> 若是來的做，爾拉就是弗相信我，也該相信箇星事幹，撥爾拉好曉得好相信，阿爹是在於我，我是在於阿爹。」

<sup>39</sup> Keh-tsao gyi-lah yi iao-siang kʽô Gyi; *Yiæ-su* tʽeh-cʽih gyi-lah siu-li, kyʽi-de.

<sup>39</sup> 箇遭其拉又要想抲其，<u>耶穌</u>脫出其拉手裏，去了。

<sup>40</sup> Gyi yi tao Iah-dæn ʽo-nga, Iah-ʽen ʽang si-li kyʽi-deo go di-fông; læ keh-deo deng-lôh. <sup>41</sup> Yiu hyü-to nying tao Gyi u-sen læ, ziu wô, “Iah-ʽen ih-yiang jing-tsih tu m-neh tso-ko: tsih-yiu Iah-ʽen kông-tao keh-go Nying shih-wô kyü-tang-kyü tu z jih-we-go.” <sup>42</sup> Læ keh-deo ziu yiu hyü-to nying siang-sing Gyi.

<sup>40</sup> 其又到<u>約但</u>河外，<u>約翰</u>行洗禮起頭個地方，來箇頭庉落。<sup>41</sup> 有許多人到其烏碎來，就話：「<u>約翰</u>一樣神蹟都嘸得做過。只有<u>約翰</u>講到箇個人說話句打句都是實惠個。」<sup>42</sup> 來箇頭就有許多人相信其。

---

！WIP 後續未轉寫完
