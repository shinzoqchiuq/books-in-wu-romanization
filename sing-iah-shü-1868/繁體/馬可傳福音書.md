## MÔ-KʽO DJÜN FOH-ING SHÜ. <u>馬可</u>傳福音書

### Mk. I.

JING-MING-GO Ng-ts, Yiæ-su Kyi-toh foh-ing-go kyʽi-deo; <sup>2</sup> ziang keh-sing sin-cü-nying-go *shü-li* sia-lôh-tih, z-ka wô, “Ngô tang-fah Ngô-go s-tsʽa læ Ng-go min-zin, kyʽi be-bæn Ng zin-deo-go lu.” \[Ml. 3. 1.\] <sup>3</sup> “Kwʽông-iæ di-fông yiu nying-go sing-hyiang læ-kæn eo, z-ka wô, ‘Ng-lah hao kyʽi be-bæn Cü-go lu, pʽu-dzih Gyi-go ka-dao.’” \[Y. 40. 3.\]

神明個兒子，<u>耶穌</u> <u>基督</u>福音個起頭，<sup>2</sup> 像箇星先知人個書裏寫落的，是介話：「我打發我個使差來爾個面前，去備辦爾前頭個路。」\[Ml. 3. 1.\] <sup>3</sup> 「曠野地方有人個聲響來間謳，是介話：『爾拉好去備辦主個路，鋪直其個街道。』」 \[Y. 40. 3.\]

<sup>4</sup> Iah-ʽen læ kwʽông-iæ di-fông ʽang si-li, djün we-sing-cün-i-go si-li, s-teh ze hao sô-diao. <sup>5</sup> ʽEn Yiu-tʽa di-fông, teng Yiæ-lu-sah-leng-go nying, tseo-cʽih tao gyi u-sen læ; tu tsiao-jing zi-go ze, læ Iah-dæn ʽo ziu Iah-ʽen-go si-li. <sup>6</sup> Iah-ʽen cʽün-leh loh-do mao, iao-bo-li kyi-leh bi-go kyiao-sing-ta; gyi kyʽüoh-go z wông-djong teng yia mih-dông. <sup>7</sup> Gyi djün dao-li, z-ka wô, “ʽEo-jü ngô yiu ih-go neng-ken do-jü ngô go Cü-kwu læ-gyi; ziu-z gyü-tæn-tao ka Gyi ʽa-ta, ngô yia kyʽin hao. <sup>8</sup> Ngô z yüong shü teng ng-lah ʽang si-li; dæn-z Gyi we yüong Sing-Ling ʽang si-li peh ng-lah.”

<sup>4</sup> <u>約翰</u>來曠野地方行洗禮，傳回心轉意個洗禮，使得罪好赦掉。<sup>5</sup> 咸<u>猶太</u>地方，等<u>耶路撒冷</u>個人，走出到其烏碎來，都招認自個罪，來<u>約但</u>河受<u>約翰</u>個洗禮。<sup>6</sup> <u>約翰</u>穿勒駱駝毛，腰縛裏繫勒皮個繳身帶。其喫個是蝗蟲等野蜜糖。<sup>7</sup> 其傳道理，是介話：「後如我有一個能幹大如我個主顧來其。就是跪帶倒解其鞋帶，我也欠好。<sup>8</sup> 我是用水等爾拉行洗禮，但是其會用聖靈行洗禮撥爾拉。」

<sup>9</sup> <sup>\[1\]</sup>Keh-go z-ʽeo Yiæ-su dzong Kyüô-li-li-go Nô-sah-leh ka læ, læ Iah-dæn ʽo ziu Iah-ʽen-go si-li. <sup>10</sup> Dzong shü-go u-dông tseo-zông-læ, hweh-r-jün kʽen-kyin tʽin <sup>\[2\]</sup>kʽæ-kʽæ, wa-yiu *Sing*-Ling ziang ih-tsah beh-keh kông-lôh Gyi-go zông-deo; <sup>11</sup> ping-tsʽia dzong tʽin-li yiu sing-hyiang, *z-ka* *wô*, “Ng z Ngô tsʽing-æ-go Ng-ts, Ngô ting teh-i-go.”

<sup>9</sup> 箇個時候<sup>\[1\]</sup><u>耶穌</u>從<u>加利利</u>個<u>拿撒勒</u>介來，來<u>約但</u>河受<u>約翰</u>個洗禮。<sup>10</sup> 從水個烏蕩走上來，忽而然看見天開開<sup>\[2\]</sup>，還有聖靈像一隻鵓鴿降落其個上頭。<sup>11</sup> 並且從天裏有聲響，是介話：「爾是我親愛個兒子，我頂得意個。」

<sup>\[1\] Y. ʽE. 27. 耶（穌）後（頭）27（年）。（原註）</sup>

<sup>\[2\] *ʽÔh* *wô*, hweh-kʽæ, *ʽôh*, lih-kʽæ. 或話，豁開，或，裂開。</sup> 

<sup>12</sup> *Sing*-Ling ze-siu pih Yiæ-su tao kwʽông-iæ di-fông. <sup>13</sup> Læ keh-deo kwʽông-iæ di-fông s-jih nyih kong-fu peh <sup>\[1\]</sup>Sah-dæn s-s Gyi kʽen; yi læ yia-siu cong-nyiang læ-kæn: tʽin-s læ-kæn voh-z Gyi.

<sup>12</sup> 聖靈隨手逼<u>耶穌</u>到曠野地方。<sup>13</sup> 來箇頭曠野地方四十日工夫撥<u>撒但</u><sup>\[1\]</sup>試試其看，又來野獸中央來間。天使來間服侍其。

<sup>\[1\] *Ziu-z* *Mo-kwe* *Ming-z*. 就是魔鬼名字。（原註）</sup>

<sup>14</sup> <sup>\[1\]</sup> IAH-ʽEN kyʽih-lôh lao-kæn ts-ʽeo, Yiæ-su tao Kyüô-li-li kyʽi djün Jing-koh-go foh-ing, z-ka wô, <sup>15</sup> “Z-ʽeo yi-kying tao-de, Jing-ming-go koh gying-long-læ-de: ng-lah kæ we-sing-cün-i, siang-sing foh-ing dao-li.”

<sup>14</sup> <u>約翰</u>挈落牢監之後<sup>\[1\]</sup>，<u>耶穌</u>到<u>加利利</u>去傳神國個福音，是介話：<sup>15</sup> 「時候已經到了，神明個國近攏來了，爾拉該回心轉意，相信福音道理。」

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>16</sup> Yiæ-su læ Kyüô-li-li hæ pin-yin læ-kæn tseo, kʽen-kyin Si-meng teng gyi hyüong-di En-teh-lih, hæ-li læ-kæn ʽô mông; ing-we z kʽô-ng-go. <sup>17</sup> Yiæ-su teng gyi-lah wô, “Keng-leh Ngô læ, Ngô we s-teh ng-lah kyʽi kʽô nying.” <sup>18</sup> Gyi-lah lih-kʽeh kyʽi-diao mông, keng-leh Gyi kyʽi-de. <sup>19</sup> Yiæ-su yi tseo-leh ko-kyʽi-tin, kʽen-kyin Si-pi-tʽa-go *ng-ts* Yüô-kôh teng gyi hyüong-di Iah-ʽen, gyi-lah yia læ jün-li læ-kæn pu mông. <sup>20</sup> Gyi ze-siu eo gyi-lah; gyi-lah ziu eo-leh ah-tia Si-pi-tʽa teng kwu-læ-go nying læ jün-li læ-kæn, zi keng-leh Gyi kyʽi-de.

<sup>16</sup> <u>耶穌</u>來<u>加利利</u>海邊沿來間走，看見<u>西門</u>等其兄弟<u>安得烈</u>，海裏來間下網，因爲是抲魚個。<sup>17</sup> <u>耶穌</u>等其拉話：「跟勒我來，我會使得爾拉去抲人。」<sup>18</sup> 其拉立刻棄掉網，跟勒其去了。<sup>19</sup> <u>耶穌</u>又走勒過去點，看見<u>西庇太</u>個兒子<u>雅各</u>等其兄弟<u>約翰</u>，其拉也來船裏來間補網。<sup>20</sup> 其隨手謳其拉，其拉就謳勒阿爹<u>西庇太</u>等僱來個人來船裏來間，自跟勒其去了。

<sup>21</sup> <sup>\[1\]</sup>GYI-LAH tseo-tsing Kyüô-pah-nong: kʽeo-kʽeo pʽong-djôh en-sih-nyih, Yiæ-su ziu tseo-tsing jü-we-dông-li kông dao-li. <sup>22</sup> Tu hyi-gyi Gyi-go kao-hyüing: ing-we kao-hyüing gyi-lah ziang yiu gyün-ping go, feh ziang keh-sing doh-shü-nying ka.

<sup>21</sup> 其拉走進<u>迦百農</u><sup>\[1\]</sup>。扣扣碰着安息日，<u>耶穌</u>就走進聚會堂裏講道理。<sup>22</sup> 都稀奇其個教訓：因爲教訓其拉像有權柄個，弗像箇星讀書人介。

<sup>\[1\] Y. ʽE. 31. 耶（穌）後（頭）31（年）。（原註）</sup>

<sup>23</sup> Gyi-lah-go jü-we-dông yiu ih-go ao-tsao kyü vu-tih-go nying; gyi eo-kyʽi-læ, wô, <sup>24</sup> “ʽE, Nô-sah-leh-go Yiæ-su, ah-lah teng Ng yiu soh-go siang-ken? Ng læ djü-mih ah-lah ma? Ngô hyiao-teh Ng z jü, ziu-z Jing-ming-go sing-jün Cü-kwu.” <sup>25</sup> Yiæ-su heng gyi, z-ka wô, “Vong hyiang; tseo gyi cʽih-læ.” <sup>26</sup> Ao-tsao kyü ziu long-leh gyi weh-djông-weh-tin, wæ ih-sing si ka tseo-cʽih-de. <sup>27</sup> Cong-nying tu kyʽih-hoh, s-teh gyi-lah kông-læ-kông-kyʽi, z-ka wô, “Keh z dza-go? keh z soh-go sing-sin dao-li? Gyi yiu gyün-ping we feng-fu ao-tsao kyü, *kyü* ziu i-jing Gyi.” <sup>28</sup> Gyi-go ming-sing ziu yiang-kʽæ Kyüô-li-li s-deh-lön-kyʽün di-fông.

<sup>23</sup> 其拉個聚會堂有一個鏖糟鬼附的個人，其謳起來，話：<sup>24</sup> 「哎，<u>拿撒勒</u>個<u>耶穌</u>，阿拉等爾有啥個相干？爾來除滅阿拉嗎？我曉得爾是誰，就是神明個聖善主顧。」<sup>25</sup> <u>耶穌</u>狠其，是介話：「甮響，走其出來。」<sup>26</sup> 鏖糟鬼就弄勒其活撞活顛，懷一聲死介走出了。<sup>27</sup> 衆人都喫𢞕，使得其拉講來講去，是介話：「箇是咋個？箇是啥個新鮮道理？其有權柄會吩咐鏖糟鬼，鬼就依順其。」<sup>28</sup> 其個名聲就揚開<u>加利利</u>四凸亂圈地方。

<sup>29</sup> Gyi-lah dzong jü-we-dông tseo-cʽih, ziu teng Yüô-kôh Iah-ʽen dô-kô tseo-tsing Si-meng En-teh-lih-go oh-li. <sup>30</sup> Kʽeo-kʽeo Si-meng-go dziang-m fah dziao-nyih kwʽeng-kæn; gyi-lah ziu wô hyiang Yiæ-su dao. <sup>31</sup> *Yiæ-su* tseo-long-kyʽi, nyiah-leh gyi-go siu, l̆a gyi bô-kyʽi-læ: dziao-nyih bing lih-kʽeh tʽe-de; *keh-go* *nyü-nying* ziu læ kong-ing gyi-lah.

<sup>29</sup> 其拉從聚會堂走出，就等<u>雅各</u> <u>約翰</u>大家走進<u>西門</u> <u>安得烈</u>個屋裏。<sup>30</sup> 扣扣<u>西門</u>個丈姆發潮熱睏間，其拉就話向<u>耶穌</u>道。<sup>31</sup> <u>耶穌</u>走攏去，捏勒其個手，拉其爬起來，潮熱病立刻退了，箇個女人就來供應其拉。

<sup>32</sup> Tao yia-kwʽa, nyih-deo lôh-sæn z-ʽeo, yiu nying ta-leh væn-pah sang-bing teng jih-mo-go cü-kwu tao Yiæ-su u-sen læ; <sup>33</sup> ʽeh-zing-li nying tu jü-long tao meng-kʽeo. <sup>34</sup> *Yiæ-su* ziu i-hao hyü-to nying, sang yiu-ho ʽao-su bing go; wa-yiu ken-cʽih hyü-to kyü; ping-tsʽia feh hyü kyü kʽæ kʽeo, ing-we *kyü* sih-teh Gyi go.

<sup>32</sup> 到夜快，日頭落山時候，有人帶勒凡百生病等入魔個主顧到<u>耶穌</u>烏碎來，<sup>33</sup> 合城裏人都聚攏到門口。<sup>34</sup> <u>耶穌</u>就醫好許多人，生有夥號數病個，還有趕出許多鬼，並且弗許鬼開口，因爲鬼識得其個。

<sup>35</sup> Yiæ-su u-long-song tsao-tsao bô-kyʽi, tseo-cʽih tao kwʽông-iæ di-fông kyʽi; keh-deo læ-kæn tao-kao. <sup>36</sup> Si-meng teng dô-kô læ-tong-go nying ze-ʽeo keng-leh-kyʽi. <sup>37</sup> Pʽong-djôh-ts teng Gyi wô, “Cong-nying tu læ-tong zing Ng.” <sup>38</sup> *Yiæ-su* teng gyi-lah wô, “Ah-lah hao tao gying-tin hyiang-tsʽeng kyʽi, peh Ngô keh-deo yia hao djün dao-li: ing-we Ngô z we-leh ka cʽih-læ-go.” <sup>39</sup> Ziu læ tʽong Kyüô-li-li gyi-lah-go jü-we-dông-li læ-tih djün dao-li, ken-cʽih kyü.

<sup>35</sup> <u>耶穌</u>烏龍送早早爬起，走出到曠野地方去，箇頭來間禱告。<sup>36</sup> <u>西門</u>等大家來東個人隨後跟勒去。<sup>37</sup> 碰着仔等其話：「衆人都來東尋爾。」<sup>38</sup> <u>耶穌</u>等其拉話：「阿拉好到近點鄉村去，撥我箇頭也好傳道理。因爲我是爲了介出來個。」<sup>39</sup> 就來統<u>加利利</u>其拉個聚會堂裏來的傳道理，趕出鬼。

<sup>40</sup> Yiu ih-go sang da-mô-fong cü-kwu tao Yiæ-su u-sen læ, pin gyü-tao pin gyiu, teng Gyi wô, “Ng ziah kʽeng-go, neng-keo i ngô ken-zing.” <sup>41</sup> Yiæ-su fah dz-pe-sing, siu sing-cʽih-læ, en gyi ih-en, teng gyi wô, “Ngô kʽeng-go; ng hao ken-zing.” <sup>42</sup> Ih wô, da-mô-fong lih-kʽeh tʽeng-diao, nying ziu ken-zing-de. <sup>43</sup> *Yiæ-su* ting-côh gyi, ziu eo gyi kyʽi, teng gyi wô, <sup>44</sup> “Tsʽin-ding ih-kyü m-nao wô hyiang nying-kô dao: tæn-tsih kyʽi peh tsi-s kʽen ih-kʽen; tsiao Mo-si-go feng-fu, we-leh ng ken-zing z-tʽi hao hyin tsi-veh, peh gyi-lah tso te-tsing.” <sup>45</sup> Dæn-z keh-go nying tseo-cʽih, pô keh-go z-ken djün-læ-djün-kyʽi yiang-kʽæ-de: keh-lah Yiæ-su feh neng-keo cʽih-kwun tseo-tsing zing-li, tsih hao deng læ nga-deo kwʽông-iæ di-fông: yiu s-deh-lön-kyʽün-go nying tao Gyi u-sen læ.

<sup>40</sup> 有一個生大麻瘋主顧到<u>耶穌</u>烏碎來，邊跪倒邊求，等其話：「爾若肯個，能夠醫我乾淨。」<sup>41</sup> <u>耶穌</u>發慈悲心，手伸出來，按其一按，等其話：「我肯個，爾好乾淨。」<sup>42</sup> 一話，大麻瘋立刻褪掉，人就乾淨了。<sup>43</sup> <u>耶穌</u>叮囑其，就謳其去，等其話：<sup>44</sup> 「千定一句嘸得好話向人家道。單只去撥祭司看一看，照<u>摩西</u>個吩咐，爲了爾乾淨事體好獻祭物，撥其拉做對證。」<sup>45</sup> 但是箇個人走出，把箇個事幹傳來傳去揚開了。箇勒<u>耶穌</u>弗能夠出管走進城裏，只好庉來外頭曠野地方。有四凸亂圈個人到其烏碎來。

---

### Mk. II.

KO-LEH kyi nyih, *Yiæ-su* yi tseo-tsing Kyüô-pah-nong. Nying-kô tʽing-meng Gyi læ oh-li; <sup>2</sup> yiu hyü-to nying lih-kʽeh jü-long-læ, s-teh lin meng-kʽeo-den ih-ngæn tu m-neh kʽong: Gyi ziu kông dao-li peh gyi-lah tʽing.

過了幾日，<u>耶穌</u>又走進<u>迦百農</u>。人家聽聞其來屋裏，<sup>2</sup> 有許多人立刻聚攏來，使得連門口頭一眼都嘸得空。其就講道理撥其拉聽。

<sup>3</sup> Yiu nying ta-leh ih-go fong-tʽæn cü-kwu, s-go nying dæ-leh gyi, tao Yiæ-su u-sen læ. <sup>4</sup> We-leh nying to, gying-sing-feh-long: ziu læ Yiæ-su u-sen *zông-deo* hyiao-kʽæ oh-teng tsʽah ih-go dong; pô pʽu-pæn, ziu-z fong-tʽæn cü-kwu kwʽeng-tih-go, tu tiao-lôh-læ. <sup>5</sup> Yiæ-su kʽen-kyin gyi-lah yiu siang-sing-go sing, teng fong-tʽæn cü-kwu wô, “Ngô ng-ts, ng-go ze sô-diao-de.” <sup>6</sup> Yiu kyi-go doh-shü-nying keh-deo zo-kæn, sing-li z-ka læ-tih nyi-leng, <sup>7</sup> “Keh-go Nying dza-we ka kông sih-doh-go shih-wô? ziah feh-z Jing-ming doh ih-go, jü neng-keo sô-diao ze ni?” <sup>8</sup> Yiæ-su sing-li lih-kʽeh hyiao-teh gyi-lah dô-kô ka læ-tih nyi-leng, teng gyi-lah wô, “Ng-lah dza-we sing-li læ-tih nyi-leng keh-sing z-ken? <sup>9</sup> Wa-z teng fong-tʽæn cü-kwu wô, Ng-go ze sô-diao-de; wa-z wô, Bô-kyʽi-læ, do-leh pʽu-pæn tseo;—— ʽah-li ih-yiang yüong-yi? <sup>10</sup> Næn-kæn peh ng-lah hao hyiao-teh, Nying-go Ng-ts læ shü-kæn-zông yiu sô-ze-go gyün-ping,” (ziu teng fong-tʽæn cü-kwu wô,) <sup>11</sup> “Ngô wô hyiang ng dao, Bô-kyʽi-læ, do-leh pʽu-pæn, kyü oh-li kyʽi.” <sup>12</sup> Gyi ziu lih-kʽeh bô-kyʽi, do-leh pʽu-pæn, læ cong-nying min-zin tseo-cʽih-kyʽi-de; s-teh gyi-lah long-tsong kying-hyiæ, ziu tsʽing-tsæn Jing-ming, z-ka wô, “Ka z-ken ah-lah dzong m-neh kʽen-kyin-ko.”

<sup>3</sup> 有人帶勒一個風癱主顧，四個人抬勒其，到<u>耶穌</u>烏碎來。<sup>4</sup> 爲了人多，近身弗攏。就來<u>耶穌</u>烏碎上頭𢳚開屋頂拆一個洞，把鋪板，就是風癱主顧睏的個，都吊落來。<sup>5</sup> <u>耶穌</u>看見其拉有相信個心，等風癱主顧話：「我兒子，爾個罪赦掉了。」<sup>6</sup> 有幾個讀書人箇頭坐間，心裏是介來的議論，<sup>7</sup> 「箇個人咋會介講褻瀆個說話？若弗是神明獨一個，誰能夠赦掉罪呢？」<sup>8</sup> <u>耶穌</u>心裏立刻曉得其拉大家介來的議論，等其拉話：「爾拉咋會心裏來的議論箇星事幹？<sup>9</sup> 還是等風癱主顧話，爾個罪赦掉了。還是話，爬起來，馱勒鋪板走，——何裏一樣容易？<sup>10</sup> 難間撥爾拉好曉得，人個兒子來世間上有赦罪個權柄。」（就等風癱主顧話：）<sup>11</sup> 「我話向爾道，爬起來，馱勒鋪板，歸屋裏去。」<sup>12</sup> 其就立刻爬起，馱勒鋪板，來衆人面前走出去了。使得其拉攏總驚駭，就稱讚神明，是介話：「介事幹阿拉從嘸得看見過。」

<sup>13</sup> *YIÆ-SU* yi tseo-cʽih tao hæ pin-yin; yiu ih-do-dziao nying tao Gyi u-sen læ, Gyi ziu kông dao-li peh gyi-lah tʽing.

<sup>13</sup> <u>耶穌</u>又走出到海邊沿。有一大潮人到其烏碎來，其就講道理撥其拉聽。

<sup>14</sup> Gyi tseo-ko-kyʽi z-ʽeo, kʽen-kyin Üô-leh-fi-go *ng-ts* Li-vi læ wu-liang-vông zo-kæn, teng gyi wô, “Keng Ngô læ.” Gyi ziu bô-kyʽi-sing, keng-leh Yiæ-su kyʽi-de.

<sup>14</sup> 其走過去時候，看見<u>亞勒腓</u>個兒子利未來戶糧房坐間，等其話：「跟我來。」其就爬起身，跟勒<u>耶穌</u>去了。

<sup>15</sup> Yiæ-su læ Li-vi-go oh-lô zo-zih, siu-zin-liang nying teng ze-nying yiu hyü-to teng Yiæ-su lin Gyi meng-du dô-kô zo-lôh: ing-we gyi-lah nying to, yi keng-djôh Gyi. <sup>16</sup> Doh-shü-nying teng Fah-li-sæ nying kʽen-kyin Gyi teng siu-zin-liang nying ze-nying dô-kô læ-kæn kyʽüoh, ziu hyiang Gyi meng-du wô, “Gyi dza-we teng siu-zin-liang nying ze-nying dô-kô kyʽüoh dô-kô hah ni?” <sup>17</sup> Yiæ-su tʽing-meng, teng gyi-lah wô, “Kʽông-gyin-go nying hao-vong i-sang, yiu-bing-go nying *iao-go*. Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>15</sup> <u>耶穌</u>來利未個屋落坐席，收錢糧人等罪人有許多等<u>耶穌</u>連其門徒大家坐落。因爲其拉人多，又跟着其。<sup>16</sup> 讀書人等<u>法利賽</u>人看見其等收錢糧人、罪人大家來間喫，就向其門徒話：「其咋會等收錢糧人罪人大家喫大家喝呢？」<sup>17</sup> <u>耶穌</u>聽聞，等其拉話：「康健個人好甮醫生，有病個人要個。我來，弗是謳正直個人回心轉意，是謳罪人回心轉意。」

<sup>18</sup> Iah-ʽen-go meng-du, teng Fah-li-sæ nying-go *meng-du* z kying-zih-go; gyi-lah ziu tseo-long-læ, teng Yiæ-su wô, “Iah-ʽen-go meng-du teng Fah-li-sæ nying-go *meng-du* læ-tih kying-zih, Ng-go meng-du tao feh kying-zih; keh z dza-go?” <sup>19</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao kying-zih ni? Yiu sing-lông dô-kô læ-tong z-ʽeo, gyi-lah m-neh hao kying-zih. <sup>20</sup> Dæn-z tsiang-læ-go nyih-ts, sing-lông we li-kʽæ gyi-lah kyʽi, keh-tsao we kying-zih-gyi. <sup>21</sup> M-yiu nying yüong ih-kwʽe <sup>\[1\]</sup>sing pu, kyʽi pu gyiu i-zông; kʽong-pʽô keh-kwʽe pu-tih-go sing pu iao pang-se keh gyiu *i-zông*, gyi-go pʽo-dzæn ziu yü-kô do-de. <sup>22</sup> Yia m-yiu nying yüong gyiu bi-dæ tsi sing tsiu; kʽong-pʽô sing tsiu pao-kʽæ keh bi-dæ, tsiu yia tao-diao, bi-dæ yia long-wæn: tsong z yüong sing bi-dæ tsi sing tsiu.”

<sup>18</sup> <u>約翰</u>個門徒，等<u>法利賽</u>人個門徒是禁食個；其拉就走攏來，等<u>耶穌</u>話：「<u>約翰</u>個門徒等<u>法利賽</u>人個門徒來的禁食，爾個門徒倒弗禁食。箇是咋個？」<sup>19</sup> <u>耶穌</u>等其拉話：「賀好日個人客，新郎還等其拉大家來東，咋好禁食呢？有新郎大家來東時候，其拉嘸得好禁食。<sup>20</sup> 但是將來個日子，新郎會離開其拉去，箇遭會禁食其。<sup>21</sup> 嘸有人用一塊新布<sup>\[1\]</sup>，去補舊衣裳；恐怕箇塊補的個新布要綳碎箇舊衣裳，其個破綻就愈加大了。<sup>22</sup> 也嘸有人用舊皮袋𣥼新酒；恐怕新酒爆開箇皮袋，酒也倒掉，皮袋也弄環。總是用新皮袋𣥼新酒。」

<sup>\[1\] Sing, *ʽôh* *wô*, ngang-sao-sao, m-neh ngô-kwông-go. 新，或話，硬燥燥，嘸得砑光個。（原註）</sup>

<sup>23</sup> YIU ih-go en-sih-nyih Yiæ-su tseo-ko mah-din-li; meng-du tseo-go z-ʽeo læ-tih tsah mah-be. <sup>24</sup> Fah-li-sæ nying teng Gyi wô, “Nô! en-sih nyih-ts gyi-lah dza-we læ-kæn tso feh ing-kæ tso go z-ken?” <sup>25</sup> Yiæ-su teng gyi-lah wô, “Da-bih teng gyi dong-de nying yiu kyʽüih-siao du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>26</sup> ziu-z, Üô-pi-üô-tʽah tso tsi-s-deo go z-ʽeo, tseo-tsing Jing-ming-go oh-lô kyʽüoh pa-kæn-go ping, yi feng peh dong-de nying; keh-go ping z feh ing-kæ kyʽüoh-go, tsih-yiu tsi-s keh-sing hao kyʽüoh.” <sup>27</sup> *Yiæ-su* yi teng gyi-lah wô, “En-sih-nyih z we-leh nying shih-lih-go, feh-z nying we-leh en-sih-nyih shih-lih-go. <sup>28</sup> Keh-lah Nying-go Ng-ts yia z en-sih-nyih-go Cü.”

<sup>23</sup> 有一個安息日<u>耶穌</u>走過麥田裏；門徒走個時候來的摘麥佩。<sup>24</sup> <u>法利賽</u>人等其話：「喏！安息日子其拉咋會來間做弗應該做個事幹？」<sup>25</sup> <u>耶穌</u>等其拉話：「<u>大闢</u>等其同隊人有缺少肚飢時候，<u>大闢</u>所做個事幹，爾拉啥嘸得讀過嗎？<sup>26</sup> 就是，<u>亞庇亞塔</u>做祭司頭個時候，走進神明個屋落喫擺間個餅，又分撥同隊人。箇個餅是弗應該喫個，只有祭司箇星好喫。」<sup>27</sup> <u>耶穌</u>又等其拉話：「安息日是爲了人設立個，弗是人爲了安息日設立個。<sup>28</sup> 箇勒人個兒子也是安息日個主。」

---

### Mk. III.

*Yiæ-su* yi tseo-tsing jü-we-dông-li; keh-deo yiu ih-go nying, gyi ih-tsah siu fong-de. <sup>2</sup> Gyi-lah ziu tʽeo-bun tsiang-tong, kʽen Yiæ-su en-sih-nyih we i gyi feh; *i-s* iao-siang kao Gyi zông. <sup>3</sup> Yiæ-su teng fong-siu cü-kwu wô, “Bô-kyʽi, *lih* læ cong-nyiang.” <sup>4</sup> Ziu teng gyi-lah wô, “En-sih nyih-ts tso hao-z, tso w̆a-z; kyiu sing-ming, ʽæ sing-ming; ʽah-li ih-yiang tsôh-hying?” Gyi-lah feh hyiang. <sup>5</sup> *Yiæ-su* we-leh gyi-lah sing ngang tæn iu-meng, ziu ô-wông-siang dön-kyʽün kʽen-kʽen gyi-lah; teng keh-go nying wô, “Ng-go siu sing-tæn-cʽih-læ.” Gyi ziu sing-cʽih-læ: siu ziu hao-de, ziang bih-tsah ka-go. <sup>6</sup> Fah-li-sæ nying tseo-cʽih-kyʽi, ziu teng Hyi-lih keh-tông dô-kô siang-liang dza-go hao long-sah Yiæ-su.

<u>耶穌</u>又走進聚會堂裏，箇頭有一個人，其一隻手風了。<sup>2</sup> 其拉就偷伴張東，看<u>耶穌</u>安息日會醫其弗，意思要想告其狀。<sup>3</sup> <u>耶穌</u>等風手主顧話：「爬起，立來中央。」<sup>4</sup> 就等其拉話：「安息日子做好事，做壞事；救性命，害性命；何裏一樣作興？」其拉弗響。<sup>5</sup> <u>耶穌</u>爲了其拉心硬擔憂悶，就啞喤相團圈看看其拉，等箇個人話：「爾個手伸帶出來。」其就伸出來。手就好了，像別隻介個。<sup>6</sup> <u>法利賽</u>人走出去，就等<u>希律</u>箇黨大家商量咋個好弄煞<u>耶穌</u>。

<sup>7</sup> YIÆ-SU teng Gyi meng-du dô-kô li-kʽæ keh-deo, tao hæ pin-yin kyʽi: yiu ih-do-dziao nying keng-leh Gyi kyʽi, ziu-z dzong Kyüô-li-li, Yiu-tʽa, <sup>8</sup> Yiæ-lu-sah-leng, Yi-tʽu-mæ, Iah-dæn ʽo-nga ka læ-go: wa-yiu ih-do-dziao Tʽe-lo Si-teng-go nying, tʽing-meng Gyi sô tso-go z-ken, yia tao Gyi u-sen læ. <sup>9</sup> *Yiæ-su* eo meng-du kyʽi be-bæn ih-tsah jün teng Gyi tong, sæn-leh keh-dziao nying üong-tsi Gyi. <sup>10</sup> We-leh Gyi yi-kying i-hao hyü-to nying, keh-lah væn-pah yiu-bing-go cü-kwu tu a-long-læ, iao moh-moh Gyi. <sup>11</sup> Wa-yiu keh-sing ao-tsao kyü, ih kʽen-kyin Gyi, ziu boh-tao Gyi-go min-zin, eo-hyiang wô, “Ng z Jing-ming-go Ng-ts.” <sup>12</sup> *Yiæ-su* tsæ-sæn ting-côh gyi-lah, m-nao yiang Gyi-go ming-sing.

<sup>7</sup> <u>耶穌</u>等其門徒大家離開箇頭，到海邊沿去。有一大潮人跟勒其去，就是從<u>加利利</u>、<u>猶太</u>、<sup>8</sup> <u>耶路撒冷</u>、<u>以土買</u>、<u>約但</u>河外介來個。還有一大潮<u>推羅</u>、<u>西頓</u>個人，聽聞其所做個事幹，也到其烏碎來。<sup>9</sup> <u>耶穌</u>謳門徒去備辦一隻船等其東，省勒箇潮人擁擠其。<sup>10</sup> 爲了其已經醫好許多人，箇勒凡百有病個主顧都捱攏來，要摸摸其。<sup>11</sup> 還有箇星鏖糟鬼，一看見其，就伏倒其個面前，謳響話：「爾是神明個兒子。」<sup>12</sup> <u>耶穌</u>再三叮囑其拉，嘸得好揚其個名聲。

<sup>18</sup> *Yiæ-su* ziu tseo-zông sæn-li, ze Gyi sô hwun-hyi-go nying eo-long-læ: gyi-lah ziu tao Gyi u-sen læ. <sup>14</sup> Gyi ziu shih-lih jih-nyi-go nying, hao teng Gyi dô-kô læ-tong, yi hao tsʽa gyi-lah kyʽi djün dao-li; <sup>15</sup> ping-tsʽia *peh* *gyi-lah* yiu i-hao bing, teng ken-cʽih kyü go gyün-ping. <sup>16</sup> *Ziu-z* *Si-meng*; (Yiæ-su cʽü gyi ming-z Pe-teh;) <sup>17</sup> Si-pi-tʽa-go ng-ts Yüô-kôh, teng Yüô-kôh-go hyüong-di Iah-ʽen; (keh liang-go Yiæ-su yi cʽü gyi-lah Pun-nyi-gyi, ziu-z hyiang-le cü-kwu go ka-shih;) <sup>18</sup> wa-yiu En-teh-lih, Fi-lih, Pô-to-lo-mæ, Mô-tʽa, To-mô, Üô-leh-fi-go *ng-ts* Yüô-kôh, Dah-tʽa teng Kyüô-nen-go Si-meng; <sup>19</sup> wa-yiu Kyüô-liah-go Yiu-da, ziu-z ma-diao Yiæ-su go cü-kwu.

<sup>13</sup> <u>耶穌</u>就走上山裏，隨其所歡喜個人謳攏來，其拉就到其烏碎來。<sup>14</sup> 其就設立十二個人，好等其大家來東，又好差其拉去傳道理；<sup>15</sup> 並且撥其拉有醫好病，等趕出鬼個權柄。<sup>16</sup> 就是<u>西門</u>（<u>耶穌</u>取其名字<u>彼得</u>）；<sup>17</sup> <u>西庇太</u>個兒子<u>雅各</u>，等<u>雅各</u>個兄弟<u>約翰</u>（箇兩個<u>耶穌</u>又取其拉<u>半尼其</u>，就是響雷主顧個解說）；<sup>18</sup> 還有<u>安得烈</u>、<u>腓力</u>、<u>巴多羅買</u>、<u>馬太</u>、<u>多馬</u>、<u>亞勒腓</u>個兒子<u>雅各</u>、<u>達太</u>等迦南個<u>西門</u>；<sup>19</sup> 還有<u>加略</u>個<u>猶大</u>，就是賣掉<u>耶穌</u>個主顧。

Gyi-lah ziu tseo-tsing oh-lô: <sup>20</sup> yiu ih-dziao nying yi jü-long-læ, s-teh gyi-lah lin kyʽüoh-væn tu feh neng-keo. <sup>21</sup> Yiæ-su <sup>\[1\]</sup>zi-kô-nying tʽing-meng-ts, tseo-cʽih-læ iao l̆a-djü Gyi, wô, “Gyi do-vu-tih-de.” <sup>22</sup> Keh-sing dzong Yiæ-lu-sah-leng læ-go doh-shü-nying z-ka wô, “Gyi z <sup>\[2\]</sup>Bih-si-poh vu-tih-go:” yi wô, “Gyi z kʽao-djôh kwe-wông ken-cʽih kyü.” <sup>23</sup> Yiæ-su eo gyi-lah long-læ, yüong pi-fông shih-wô teng gyi-lah kông, “Sah-dæn dza hao ken-cʽih Sah-dæn ni? <sup>24</sup> Ziah-z ih-koh li-deo feng-lih-kʽæ zi tang zi, keh ih-koh tsong lih-feh-lao. <sup>25</sup> Ziah-z ih-kô li-deo feng-lih-kʽæ zi tang zi, keh ih-kô tsong lih-feh-lao. <sup>26</sup> Ka-ni, ziah-z Sah-dæn zi tang zi feng-lih-kʽæ, yia-z lih-feh-lao, pih-ding we mih-diao. <sup>27</sup> M-nying neng-keo tseo-tsing hao-lao-go oh-lô, tsʽiang-deh gyi dzæ-veh; pih iao sin bo-djü keh-go hao-lao, ʽeo-deo hao tsʽiang-deh gyi oh-li-go *tong-si*. <sup>28</sup> Ngô tsing wô hyiang ng-lah dao, Nying-go pah-yiang ze-ôh teng væn-pah sô kông-go sih-doh shih-wô, tu hao sô-diao: <sup>29</sup> tsih-yiu sih-doh Sing-Ling go nying üong sô-feh-diao-go, pih iao ziu üong-yün-go ying-vah.” <sup>30</sup> Ing-we gyi-lah wô, “Gyi z ao-tsao kyü vu-tih-go.”

其拉就走進屋落。<sup>20</sup> 有一潮人又聚攏來，使得其拉連喫飯都弗能夠。<sup>21</sup> <u>耶穌</u>自家人<sup>\[1\]</sup>聽聞仔，走出來要拉住其，話：「其大糊的了。」<sup>22</sup> 箇星從<u>耶路撒冷</u>來個讀書人是介話：「其是<u>別西卜</u><sup>\[2\]</sup>附的個。」又話：「其是靠着鬼王趕出鬼。」<sup>23</sup> <u>耶穌</u>謳其拉攏來，用比方說話等其拉講，「<u>撒但</u>咋好趕出<u>撒但</u>呢？<sup>24</sup> 若是一國裏頭分裂開自打自，箇一國總立弗牢。<sup>25</sup> 若是一家裏頭分裂開自打自，箇一家總立弗牢。<sup>26</sup> 介呢，若是<u>撒但</u>自打自分裂開，也是立弗牢，必定會滅掉。<sup>27</sup> 嘸人能夠走進好佬個屋落，搶奪其財物，必要先縛住箇個好佬，後頭好搶奪其屋裏個東西。<sup>28</sup> 我真話向爾拉道，人個百樣罪惡等凡百所講個褻瀆說話，都好赦掉。<sup>29</sup> 只有褻瀆聖靈個人永赦弗掉個，必要受永遠個刑罰。」<sup>30</sup> 因爲其拉話：「其是鏖糟鬼附的個。」

<sup>\[1\] *ʽÔh* *wô*, joh-nying. 或話，熟人。（原註）</sup>

<sup>\[2\] *Ziu-z*, kwe-wông. 就是鬼王。（原註）</sup>

<sup>31</sup> Yiæ-su-go hyüong-di teng ah-nyiang tseo-læ, lih-leh nga-deo, tsʽa nying læ eo Gyi. <sup>32</sup> Yiu ih-dziao nying Yiæ-su sing-pin zo-tong; gyi-lah ziu teng Gyi wô, “Tsʽia-kʽen, Ng-go ah-nyiang teng hyüong-di nga-deo læ-kæn zing Ng.” <sup>33</sup> Yiæ-su we-teh gyi-lah, wô, “Ngô-go ah-nyiang, Ngô-go hyüong-di, z jü ni?” <sup>34</sup> Ziu dön-kyʽün kʽen-kʽen sing-pin zo-tong-go cü-kwu, z-ka wô, “Tsʽia-kʽen Ngô ah-nyiang teng Ngô hyüong-di! <sup>35</sup> Ing-we væn-pah i Jing-ming-go ts-i tso-go cü-kwu, keh ziu-z Ngô hyüong-di, Ngô tsi-me, teng ah-nyiang.”

<sup>31</sup> <u>耶穌</u>個兄弟等阿孃走來，立勒外頭，差人來謳其。<sup>32</sup> 有一潮人<u>耶穌</u>身邊坐東，其拉就等其話：「且看，爾個阿孃等兄弟外頭來間尋爾。」<sup>33</sup> <u>耶穌</u>回答其拉，話：「我個阿孃，我個兄弟，是誰呢？」<sup>34</sup> 就團圈看看身邊坐東個主顧，是介話：「且看我阿孃等我兄弟！<sup>35</sup> 因爲凡百依神明個旨意做個主顧，箇就是我兄弟，我姊妹，等阿孃。」

---

### Mk. IV.

*YIÆ-SU* yi læ hæ pin-yin kông dao-li: yiu ih-do-dziao nying tseo-long Gyi u-sen læ, s-teh Gyi *tsih* *hao* tʽiao-lôh ih-tsah jün, zo jün læ hæ-li; ʽo-dziao nying tu læ hæ-du-zông. <sup>2</sup> Yiæ-su ziu yüong pi-fông shih-wô kao-hyüing gyi-lah hyü-to z-ken; kao-hyüing-go z-ʽeo teng gyi-lah wô:

<u>耶穌</u>又來海邊沿講道理。有一大潮人走攏其烏碎來，使得其只好跳落一隻船，坐船來海裏，和潮人都來海塗上。<sup>2</sup> <u>耶穌</u>就用比方說話教訓其拉許多事幹，教訓個時候等其拉話：

<sup>3</sup> “Ng-lah yüong tʽing: yiu ih-go tsah iang-ts cü-kwu tseo-cʽih tsah iang-ts kyʽi. <sup>4</sup> Gyi tsah-kʽæ-kyʽi, yiu-sing tih-lôh lu pin-yin; tʽin-li-go tiao ziu fi-læ kyʽüoh-diao-de. <sup>5</sup> Yiu-sing tih-lôh yiu zah-deo u-dông, na-nyi feh to: we-leh na-nyi feh sing go yün-kwu, ze-siu tsʽiu-cʽih-læ; <sup>6</sup> nyih-deo ih cʽih, ziu sa-pih; ing-we m-neh keng-deo, keh-lah ziu kwʽu-lôh-de. <sup>7</sup> Yiu-sing tih-lôh tsʽ-bang vong-li; tsʽ hying-kyʽi-læ tsô-sah gyi, ziu m-dao-dzing. <sup>8</sup> Yiu-sing tih-lôh hao nyi-nyüoh-li: ziu pao-cʽih ngô-den, *keh-go* *ngô-den* hying-kyʽi-læ, yiu dao-dzing; yiu-teh-go kyih sæn-jih *be*, yiu-teh-go loh-jih *be*, yiu-teh-go ih-pah *be*.” <sup>9</sup> Yi teng gyi-lah wô, “Yiu ng-to we tʽing go cü-kwu, kæ tʽing.”

<sup>3</sup> 「爾拉用聽。有一個扎秧子主顧走出扎秧子去。<sup>4</sup> 其扎開去，有星跌落路邊沿，天裏個鳥就飛來喫掉了。<sup>5</sup> 有星跌落有石頭烏蕩，淖泥弗多，爲了淖泥弗深個緣故，隨手抽出來；<sup>6</sup> 日頭一出，就曬癟，因爲嘸得根頭，箇勒就枯落了。<sup>7</sup> 有星跌落刺棚縫裏，刺興起來遮煞其，就嘸陶成。<sup>8</sup> 有星跌落好泥浴裏，就爆出芽頭，箇個芽頭興起來，有陶成。有得個結三十倍，有得個六十倍，有得個一百倍。」<sup>9</sup> 又等其拉話：「有耳朵會聽個主顧，該聽。」

<sup>10</sup> *Yiæ-su* zi læ-kæn-go z-ʽeo, jih-nyi-go meng-du teng su-djông keng Gyi go nying ziu læ meng Gyi keh pi-fông. <sup>11</sup> Gyi ziu teng gyi-lah wô, “Jing-koh-go pi-mih z-ken z peh ng-lah hao hyiao-teh-go; ziah-z nga-deo nying ni, dziu gyi-lah kʽen-læ, keh-sing yiang-yiang z-ken tu z pi-fông ka: <sup>12</sup> z-ka-go, ‘gyi-lah kʽen z we kʽen-kyin-gyi, tsih-z feh we ming-bah; tʽing z we tʽing-meng-gyi, tsih-z feh we hyiao-teh; zông-kʽong-pʽô we-sing-cün-i, teh-djôh ze-go nyiao-sô.’ \[Y. 6. 9, 10.\]”

<sup>10</sup> <u>耶穌</u>自來間個時候，十二個門徒等素常跟其個人就來問其箇比方。<sup>11</sup> 其就等其拉話：「神國個秘密事幹是撥爾拉好曉得個。若是外頭人呢，就其拉看來，箇星樣樣事幹都是比方介。<sup>12</sup> 是介個，『其拉看是會看見其，只是弗會明白；聽是會聽聞其，只是弗會曉得；尚恐怕回心轉意，得着罪個饒恕。』\[Y. 6. 9, 10.\]」

<sup>13</sup> Yi teng gyi-lah wô, “Keh-go pi-fông ng-lah wa feh hyiao-teh, dza neng-keo hyiao-teh long-tsong pi-fông ni? <sup>14</sup> Tsah *iang-ts* cü-kwu, ziu-z tsah dao-li. <sup>15</sup> Keh-sing *tsah* læ lu pin-yin go, ziu-z yiu dao-li tsah-kæn-go, gyi-lah ih tʽing-meng, Sah-dæn lih-kʽeh ziu læ, pô gyi-lah sing-li tsah-tih-go dao-li deh-leh-kyʽi-de. <sup>16</sup> Wa-yiu keh-sing tsah læ yiu zah-deo u-dông, ziu-z ih tʽing-meng keh-go dao-li, lih-kʽeh hwun-hwun-hyi-hyi tsih-ziu-go: <sup>17</sup> dæn-z sing-li m-neh keng-deo, peh-ko z dzæn-z-go; ʽeo-deo we-leh keh-go dao-li pʽong-djôh yiu w̆e-kyʽüoh pih-næn-go z-ken, lih-kʽeh ziu pæn-tih. <sup>18</sup> Tsah læ tsʽ-bang vong-li go, ziu-z tʽing-meng keh-go dao-li cü-kwu; <sup>19</sup> gyi kying-si-go zeo-meng, teng dzæ-veh-go hong-pʽin, teng yü-to-go s-yüoh, tseo-tsing-kyʽi tsô-sah keh-go dao-li, ziu m-dao-dzing-de. <sup>20</sup> Tsah læ hao nyi-nyüoh-li go, ziu-z tʽing-meng tsih-ziu keh-go dao-li cü-kwu; gyi yiu dao-dzing, yiu-teh-go *kyih* sæn-jih *be*, yiu-teh-go loh-jih *be*, yiu-teh-go ih-pah *be*.”

<sup>13</sup> 又等其拉話：「箇個比方爾拉還弗曉得，咋能夠曉得攏總比方呢？<sup>14</sup> 扎秧子主顧，就是扎道理。<sup>15</sup> 箇星扎來路邊沿個，就是有道理扎間個，其拉一聽聞，<u>撒但</u>立刻就來，把其拉心裏扎的個道理奪勒去了。<sup>16</sup> 還有箇星扎來有石頭烏蕩，就是一聽聞箇個道理，立刻歡歡喜喜接受個。<sup>17</sup> 但是心裏嘸得根頭，不過是暫時個。後頭爲了箇個道理碰着有委曲逼難個事幹，立刻就𢲔跌。<sup>18</sup> 扎來刺棚縫裏個，就是聽聞箇個道理主顧。<sup>19</sup> 其今世個愁悶，等財物個哄騙，等餘多個私慾，走進去遮煞箇個道理，就嘸陶成了。<sup>20</sup> 扎來好泥浴裏個，就是聽聞接受箇個道理主顧。其有陶成，有得個結三十倍，有得個六十倍，有得個一百倍。」

<sup>21</sup> Yiæ-su yi teng gyi-lah wô, “*Nying* do-leh teng-tsæn, næn-dao fông læ teo-dong-ʽô, “ʽôh-tsia min-zông-ʽô, soh feh-z fông læ teng-dæ-zông go ma? <sup>22</sup> S-ʽô z-ken, m-yiu ih-yiang feh we hyin-cʽih-læ; ing-mun z-ken, m-yiu ih-yiang feh we lu-cʽih-læ. <sup>23</sup> Yiu ng-to we tʽing go cü-kwu, kæ tʽing.”

<sup>21</sup> <u>耶穌</u>又等其拉話：「人馱勒燈盞，難道放來斗桶下，或者眠牀下，啥弗是放來燈檯上個嗎？<sup>22</sup> 私下事幹，嘸有一樣弗會顯出來；隱瞞事幹，嘸有一樣弗會露出來。<sup>23</sup> 有耳朵會聽個主顧，該聽。」

<sup>24</sup> Yi teng gyi-lah wô, “Ng-lah sô tʽing-go, yüong kwu-djôh: ng-lah liang peh *nying-kô* dza-go, liang peh ng-lah yia we dza-go; ng-lah tʽing-go, yia we kô-tsʽeo peh ng-lah. <sup>25</sup> Ing-we yiu-go cü-kwu, wa iao kô-tsʽeo peh gyi; m̆-teh-go cü-kwu, lin gyi sô yiu-go yia iao teng gyi deh-leh-kyʽi.”

<sup>24</sup> 其等其拉話：「爾拉所聽個，用顧着。爾拉量撥人家咋個，量撥爾拉也會咋個。爾拉聽個，也會加湊撥爾拉。<sup>25</sup> 因爲有個主顧，還要加湊撥其，嘸得個主顧，連其所有個也要等其奪勒去。」

<sup>26</sup> *Yiæ-su* yi wô, “Jing-ming-go koh z ka-go: ôh-ziang nying tsah iang-ts læ di-yiang-li; <sup>27</sup> gyi nyih-nyih yia-yia kwʽeng-tao bô-kyʽi, keh iang-ts dza tsʽiu-miao do-kyʽi-læ-go, gyi tu feh teh-cü. <sup>28</sup> Ing-we di-yiang z-jün we sang tong-si; kyʽi-deo tsʽiu-miao, ʽeo-deo kyih-be, tsæ ʽeo-deo be li-hyiang hwu-tsiang. <sup>29</sup> <sup>\[1\]</sup>Tsiang yi-kying tsoh-de, ziu yüong lin-tao dong-siu; ing-we siu-keh-go z-ʽeo tao-de.

<sup>26</sup> <u>耶穌</u>又話：「神明個國是介個，惡像人扎秧子來地垟裏。<sup>27</sup> 其日日夜夜睏到爬起，箇秧子咋抽苗大起來個，其都弗得知。<sup>28</sup> 因爲地垟自然會生東西。起頭抽苗，後頭結佩，再後頭佩裏向呼粻。<sup>29</sup> 粻已經足了<sup>\[1\]</sup>，就用鐮刀動手，因爲收割個時候到了。」

<sup>\[1\] *ʽÔh* *wô*, Dao joh-de. 或話，稻熟了。（原註）</sup>

<sup>30</sup> *Yiæ-su* yi wô, “Jing-ming-go koh ziang soh-si? tao-ti yüong soh-go pi-fông hao pi gyi? <sup>31</sup> Kʽo-pi-ziang ih-lih ka-tsʽæ-ts; tsah læ di-yiang-li, tʽin-væn-pah iang-ts li-deo z gyi ting siao-go: <sup>32</sup> tsah-lôh-ts we fah-cʽih-læ, dzing-leh pah-yiang tsʽæ-su cong-nyiang ting do-go; yi sang-cʽih do-do ô-ts; s-teh tʽin-li-go tiao hao deng-leh gyi tsô-ing u-dông.”

<sup>30</sup> <u>耶穌</u>又話：「神明個國像啥西？到底用啥個比方好比其？<sup>31</sup> 可比像一粒芥菜子，扎來地垟裏，天凡百秧子裏頭是其頂小個。<sup>32</sup> 扎落仔會發出來，成勒百樣菜蔬中央頂大個，又生出大大椏枝，使得天裏個鳥好庉勒其遮蔭烏蕩。」

<sup>33</sup> Gyi yüong hyü-to keh-cü-ka pi-fông kông dao-li peh cong-nying tʽing, tsiao gyi-lah sô neng-keo tʽing go. <sup>34</sup> Ziah feh-z pi-fông, feh teng gyi-lah kông: ʽeo-deo zi læ-tong z-ʽeo, ziu ka-shih long-tsong z-ken peh Gyi meng-du ming-bah.

<sup>33</sup> 其用許多箇株介比方講道理撥衆人聽，照其拉所能夠聽個。<sup>34</sup> 若弗是比方，弗等其拉講。後頭自來東時候，就解說攏總事幹撥其門徒明白。

<sup>35</sup> KEH nyih yia-kwʽa, *Yiæ-su* teng meng-du wô, “Ah-lah hao du-ko tao keh-ngen kyʽi.” <sup>36</sup> Gyi-lah sæn-kʽæ-leh keh-dziao nying, pô Yiæ-su ziu-z-ka jün-li ta-kyʽi: yia yiu bih-tsah siao-jün dô-kô kyʽi. <sup>37</sup> Do-do fong-shü ziu fah-tsôh; lông pʽah-tsing jün-li; jün yi-kying iao mun-de. <sup>38</sup> Yiæ-su læ jün ʽeo-sao din-leh tsing-deo kwʽeng-joh-tih: *meng-du* ziu eo Gyi diao-kao, teng Gyi wô, “Sin-sang, ah-lah tao-meh, Ng tao feh kwun-tsiang ma?” <sup>39</sup> Gyi ziu bô-kyʽi-læ, tsah-vah fong, yi dziao-leh hæ z-ka wô, “Zing-tæn-lôh, vong hyiang.” Fong ziu hyih-de, ziu tʽa-tʽa-bing-bing-de. <sup>40</sup> *Yiæ-su* teng gyi-lah wô, “Ng-lah tæn-ts dza-we ka siao? dza-we m-neh siang-sing-go sing?” <sup>41</sup> Gyi-lah do-nyiang kyʽih-hoh, dô-kô kông-læ-kông-kyʽi, z-ka wô, “Keh-go Nying tao-ti dza-go? lin fong teng hæ tu we i-jing Gyi!”

<sup>35</sup> 箇日夜快，<u>耶穌</u>等門徒話：「阿拉好渡過到箇岸去。」<sup>36</sup> 其拉散開了箇潮人，把<u>耶穌</u>就是介船裏帶去。也有別隻小船大家去。<sup>37</sup> 大大風水就發作，浪拍進船裏，船已經要滿了。<sup>38</sup> <u>耶穌</u>來船後梢墊勒枕頭睏熟的。門徒就謳其調覺，等其話：「先生，阿拉倒沒，爾倒弗管賬嗎？」<sup>39</sup> 其就爬起來，責罰風，又朝勒海是介話：「靜帶落，甮響。」風就歇了，就太太平平了。<sup>40</sup> <u>耶穌</u>等其拉話：「爾拉膽子咋會介小？咋會嘸得相信個心？」<sup>41</sup> 其拉大樣喫𢞕，大家講來講去，是介話：「箇個人到底咋個？連風等海都會依順其！」

---

！WIP 後續未轉寫完
