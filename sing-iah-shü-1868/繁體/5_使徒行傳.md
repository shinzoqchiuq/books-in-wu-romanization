## S-DU YING DJÜN. 使徒行傳

### Sd. I.

DI-O-FI-LO, ngô sia zin-deo keh-peng shü, kông Yiæ-su kyʽi-deo ih-tsʽih sô tso sô kao-hyüing-go z-ken, <sup>2</sup> ih-dzih tao Gyi yüong Sing-Ling feng-fu kæn-shün-go s-du ts-ʽeo sing-zông *tʽin* keh nyih. <sup>3</sup> Gyi ziu næn yi-ʽeo yüong hyü-to kyʽüoh-jih-go bing-kyü hyin-cʽih Gyi-zi z weh-cün-læ-go, læ s-jih nyih li-deo yin-cʽih peh s-du kʽen-kyin, *teng* *gyi-lah* kông Jing-koh-go z-ken.

<u>提阿非羅</u>，我寫前頭箇本書，講<u>耶穌</u>起頭一切所做所教訓個事幹，<sup>2</sup> 一直到其用聖靈吩咐揀選個使徒之後升上天箇日。<sup>3</sup> 其受難以後用許多確實個憑據顯出其自是活轉來個，來四十日裏頭現出撥使徒看見，等其拉講神國個事幹。

<sup>4</sup> *Yiæ-su* teng s-du jü-long-tong z-ʽeo, feng-fu gyi-lah, “M-nao li-kʽæ Yiæ-lu-sah-leng, iao teng-dæ *Tʽin*-Vu sô ing-hyü, ziu-z ng-lah zin-deo tʽing-meng Ngô kông-go. Ing-we Iah-ʽen z yüong shü ʽang si-li, tsih-yiu ng-lah m-to-siao nyih-su we ziu Sing-Ling-go si-li.”

<sup>4</sup> <u>耶穌</u>等使徒聚攏東時候，吩咐其拉，「嘸得好離開<u>耶路撒冷</u>，要等待天父所應許，就是爾拉前頭聽聞我講個。<sup>5</sup> 因爲<u>約翰</u>是用水行洗禮，只有爾拉嘸多少日數會受聖靈個洗禮。」

<sup>6</sup> Gyi-lah jü-long-tong ziu meng Gyi wô, “Cü, yin-dzæ z-tsin Ng iao w̆æn-we koh-kô peh Yi-seh-lih *nying* feh?” <sup>7</sup> *Yiæ-su* teng gyi-lah wô, “Nyih-ts teng z-ʽeo z *Tʽin*-Vu Zi-go công-dzing, feh-z ng-lah kʽo-yi hyiao-teh-go. <sup>8</sup> Tsih-yiu Sing-Ling ih ling-djôh ng-lah, ng-lah ziu we teh-djôh neng-ken; ping-tsʽia læ Yiæ-lu-sah-leng, ʽen Yiu-tʽa, teng Sah-mô-li-üô, ih-dzih tao di-go zing-deo, we teng Ngô tso te-tsing.”

<sup>6</sup> 其拉聚攏東就問其話：「主，現在時節爾要挽回國家撥<u>以色列</u>人弗？」<sup>7</sup> <u>耶穌</u>等其拉話：「日子等時候是天父自個章程，弗是爾拉可以曉得個。<sup>8</sup> 只有聖靈一臨着爾拉，爾拉就會得着能幹。並且來<u>耶路撒冷</u>，咸<u>猶太</u>，等<u>撒瑪利亞</u>，一直到地個盡頭，會等我做對證。」

<sup>9</sup> Keh-sing shih-wô kông-hao, gyi-lah kʽen-tong z-ʽeo, *Yiæ-su* ziu sing-zông-kyʽi; yiu ih-tô yüing tsih-djôh Gyi, peh gyi-lah ngæn-tsing kʽen-feh-kyin. <sup>10</sup> Yiæ-su zông-kyʽi z-ʽeo, gyi-lah dziao-leh tʽin tsʽing-ting kʽen-tong, yiu liang-go nying cʽün-leh bah i-zông, lih læ gyi-lah bông-pin, <sup>11</sup> ziu wô, “Ng-lah Kyüô-li-li nying, dza-we dziao tʽin lih-leh kʽen-tong? Keh-we Yiæ-su bih-kʽæ ng-lah zông tʽin kyʽi-de, tsiao ng-lah kʽen-kyin Gyi z-ka zông tʽin, tsiang-læ yia we z-ka læ-gyi.”

<sup>9</sup> 箇星說話講好，其拉看東時候，<u>耶穌</u>就升上去。有一朵雲接着其，撥其拉眼睛看弗見。<sup>10</sup> <u>耶穌</u>上去時候，其拉朝勒天清盯看東，有兩個人穿勒白衣裳，立來其拉旁邊，<sup>11</sup> 就話：「爾拉<u>加利利</u>人，咋會朝天立勒看東？箇位<u>耶穌</u>別開爾拉上天去了，照爾拉看見其是介上天，將來也會是介來其。」

<sup>12</sup> Keh-tsao *meng-du* dzong keh-zo sæn kyü Yiæ-lu-sah-leng kyʽi; *keh* *sæn* kyiao-leh Ken-læn sæn, teng Yiæ-lu-sah-leng siang-gying, tsʽô en-sih-nyih sô tseo-go lu-dzing. <sup>13</sup> Kyi-jün tao-de, ziu tseo-zông ih-kæn leo-teng: læ keh-deo deng-go cü-kwu, ziu-z Pe-teh, Yüô-kôh, Iah-ʽen, En-teh-lih; wa-yiu Fi-lih teng To-mô, Pô-to-lo-mæ teng Mô-tʽa, Üô-leh-fi-go *ng-ts* Yüô-kôh, teng Si-meng kyiao-leh Ze-lo-ti; wa-yiu Yüô-kôh-go *hyüong-di* Yiu-da. <sup>14</sup> Keh-sing nying teng *kyi-go* nyü-nying, wa-yiu Yiæ-su-go ah-nyiang Mô-li-üô teng Yiæ-su hyüong-di, ih-sing-ih-i feh-hyih-go tao-kao gyiu-gyiu.

<sup>12</sup> 箇遭門徒從箇座山歸<u>耶路撒冷</u>去。箇山叫勒橄欖山，等<u>耶路撒冷</u>相近，差安息日所走個路程。<sup>13</sup> 既然到了，就走上一間樓頂。來箇頭庉個主顧，就是<u>彼得</u>，<u>雅各</u>，<u>約翰</u>，<u>安得烈</u>；還有<u>腓力</u>等<u>多馬</u>，<u>巴多羅買</u>等<u>馬太</u>，<u>亞勒腓</u>個兒子<u>雅各</u>，等<u>西門</u>叫勒<u>銳羅底</u>。<sup>14</sup> 還有<u>雅各</u>個兄弟<u>猶大</u>。箇星人等幾個女人，還有<u>耶穌</u>個阿孃<u>馬利亞</u>等<u>耶穌</u>兄弟，一心一意弗歇個禱告求求。

<sup>15</sup> KEH-GO z-ʽeo jü-long-tong meng-du-go ming-su da-iah yiu ih-pah nyiæn-go: Pe-teh lih læ tông-cong-nyiang, z-ka wô, <sup>16</sup> “Cong-we hyüong-di, Sing-Ling tʽôh Da-bih-go kʽeo-li yü-sin kông Yiu-da, (ziu-z ling keh-sing kʽô Yiæ-su cü-kwu go *Yiu-da*.) keh-kyü shü z-jün kæ ing-nyiæn-go: <sup>17</sup> gyi z ah-lah-go de-li sön-tsing dzæ-nen, keh-go tsih-veng gyi yia dô-kô yiu-veng. <sup>18</sup> Keh-go cü-kwu pô fi-yi-ts-dzæ ma din; gyi kʽeh-tao di-yiang-li, du-bi hweh-kʽæ, du-dziang tu liu-cʽih. <sup>19</sup> (Tʽong Yiæ-lu-sah-leng deng-tih-go nying tu teh-cü; s-teh keh-kyʽiu din tʽu-ming eo Üô-keh-da-mô, ziu-z Hyüih-din ka i-s.) <sup>20</sup> Sing-s-li yiu sia-tih, wô, ‘Gyi-go oh kæ pin tso kʽong-di, m-neh hao deng nying:’ \[S. 69. 25.\] wa-yiu wô, ‘Gyi-go tsih-veng, bih-nying hao tsih-ziu.’ \[S. 109.8.\] <sup>21, 22</sup> Keh-lah Cü Yiæ-su læ ah-lah cong-nyiang læ-læ-kyʽi-kyʽi-go z-ʽeo, dzong Iah-ʽen ʽang si-li kyʽi-deo ih-dzih tao Gyi bih-kʽæ ah-lah sing-zông keh nyih, keh-sing teng ah-lah djông-djông jü-long-tong-go nying, gyi-cong pih iao *kæn* ih-go teng ah-lah dô-kô tso Gyi tsæ-weh-go te-tsing.”

<sup>15</sup> 箇個時候聚攏東門徒個名數大約有一百廿個。<u>彼得</u>立來當中央，是介話，<sup>16</sup> 「衆位兄弟，聖靈託<u>大闢</u>個口裏預先講<u>猶大</u>，（就是領箇星抲<u>耶穌</u>主顧個<u>猶大</u>。）箇句書自然該應驗個。<sup>17</sup> 其是阿拉個隊裏算進在內，箇個職份其也大家有份。<sup>18</sup> 箇個主顧把非義之財買田。其磕倒地垟裏，肚皮豁開，肚腸都流出。<sup>19</sup> （通<u>耶路撒冷</u>庉的個人都得知。使得箇丘田土名謳<u>亞革大馬</u>，就是血田介意思。）<sup>20</sup> 聖詩裏有寫的，話，『其個屋該變做空地，嘸得好庉人。』\[S. 69. 25.\] 還有話，『其個職份，別人好接受。』\[S. 109.8.\] <sup>21, 22</sup> 箇拉主<u>耶穌</u>來阿拉中央來來去去個時候，從<u>約翰</u>行洗禮起頭一直到其別開阿拉升上箇日，箇星等阿拉常常聚攏東個人，其中必要揀一個等阿拉大家做其再活個對證。」

<sup>23</sup> Gyi-lah ziu kyü-tsin liang-go nying; *ih-go* *z* Ziah-seh kyiao-leh Pô-sah-pô, yi kyiao-leh Yiu-z-tu; *ih-go* *z* Mô-di-üô. <sup>24</sup> Ziu tao-kao, z-ka wô, “Cü, væn-pah nying-go sing Ng tu hyiao-teh-go; keh liang-go nying cong-nyiang, Ng sô kæn-djôh-go cü-kwu, gyiu Ng shih-lih gyi, <sup>25</sup> hao tsih-ziu keh bæn-z teng s-du-go tsih-veng; ing-we Yiu-da væn-ze tsʽo-lôh keh-go tsih-veng, tao zi-go di-fông kyʽi-de.” <sup>26</sup> Keh-tsao gyi-lah tsʽeh ts-meh-den, tsʽeh-djôh Mô-di-üô; ziu teng jih-ih-go s-du sön-tsing dzæ-nen.

<sup>23</sup> 其拉就舉薦兩個人。一個是<u>若瑟</u>叫勒<u>巴撒巴</u>，又叫勒<u>猶士都</u>。一個是<u>馬提亞</u>。<sup>24</sup> 就禱告，是介話，「主，凡百人個心爾都曉得個。箇兩個人中央，爾所揀着個主顧，求爾設立其，<sup>25</sup> 好接受箇辦事等使徒個職份。因爲<u>猶大</u>犯罪錯落箇個職份，到自個地方去了。」<sup>26</sup> 箇遭其拉撮指末頭，撮着<u>馬提亞</u>。就等十一個使徒算進在內。

---

### Sd. II.

WU-SHING-TSIH-GO nyih-ts yi-kying tao-de, long-tsong *meng-du* dong-sing-ʽeh-i tso-tʽah u-sen læ-tong. <sup>2</sup> Hweh-jün yiu dzong tʽin ka læ-go sing-hyiang, ziang mang-mang fong cʽü-ko ka, ziu cʽong-mun gyi-lah zo-tih-go ʽen-kæn oh-lô. <sup>3</sup> Gyi-lah ziu kʽen-kyin zih-deo, ziang ho-kwông ka, tsʽô-tang-tsʽô feng-kʽæ, deng læ kôh-nying-go deo-zông. <sup>4</sup> Gyi-lah long-tsong be Sing-Ling do-nyiang ken-dong, kông-kyʽi bih-cʽü tʽu-wô læ, tsiao *Sing*-Ling sô s-peh gyi-lah kông ka.

五旬節個日子已經到了，攏總門徒同心合意做𡍲烏碎來東。<sup>2</sup> 忽然有從天介來個聲響，像猛猛風吹過介，就充滿其拉坐的個咸間屋落。<sup>3</sup> 其拉就看見舌頭，像火光介，岔打岔分開，庉來各人個頭上。<sup>4</sup> 其拉攏總被聖靈大樣感動，講起別處土話來，照聖靈所賜撥其拉講介。

<sup>5</sup> *Ka* *z-ʽeo* yiu gyin-sing Yiu-tʽa nying deng læ Yiæ-lu-sah-leng, z dzong tʽin-ʽô koh-tang-koh ka læ-go. <sup>6</sup> <sup>\[1\]</sup>We-leh keh-go sing-hyiang keh-do-dziao nying ziu jü-jih-long; ing-we tʽing-meng meng-du tsiao gyi-lah kôh-cʽü tʽu-wô læ-tih kông, ziu <sup>\[2\]</sup>ling-ling-dong. <sup>7</sup> Tu kyʽih-hoh hyi-gyi-de, kông-læ-kông-kyʽi wô, “Keh-sing læ-tih kông-go feh tu z Kyüô-li-li nying ma? <sup>8</sup> næn-kæn ah-lah kôh-nying tʽing-meng zi-go keng-sang-tʽu-yiang shih-wô, z dza-go? <sup>9</sup> Ziu-z Pʽô-di-üô, Mi-tʽa, Yi-læn-go nying; deng læ Mi-sô-po-da-mi, Yiu-tʽa, Kyüô-pʽô-to-kyüô, Peng-tu, Üô-si-üô, <sup>10</sup> Feh-li-kyüô, Bông-fi-li-üô, Yiæ-gyih, Kwu-li-næ siang-gying-go Li-pe-üô di-ka; wa-yiu dzong Lo-mô ka læ-go, *yiu-sing* z Yiu-tʽa nying, *yiu-sing* z jih Yiu-tʽa kyiao go; <sup>11</sup> lin Keh-li-ti teng Üô-lah-pah nying; tu tʽing gyi-lah tsiao ah-lah-go *kôh-cʽü* tʽu-wô kông Jing-ming-go do z-ken.” <sup>12</sup> Cong-nying tu hyi-gyi, nyi-ʽôh-peh-kyüih, dô-kô z-ka wô, “Keh z dza-go kông-kyiu?” <sup>13</sup> Yiu-teh-go cʽü-siao, wô, “Gyi-lah z sing-tsiu kyʽüoh-tse-tih-de.”

<sup>5</sup> 介時候有虔心<u>猶太</u>人庉來<u>耶路撒冷</u>，是從天下國打國介來個。<sup>6</sup> 爲了箇個聲響<sup>\[1\]</sup>箇大潮人就聚集攏。因爲聽聞門徒照其拉各處土話來的講，就懍懍動<sup>\[2\]</sup>。<sup>7</sup> 都喫𢞕稀奇了，講來講去話：「箇星來的講個弗都是<u>加利利</u>人嗎？<sup>8</sup> 難間阿拉各人聽聞自個根生土養說話，是咋個？<sup>9</sup> 就是<u>帕提亞</u>，<u>米太</u>，<u>以攔</u>個人；庉來<u>米所波大米</u>，<u>猶太</u>，<u>加帕多家</u>，<u>本都</u>，<u>亞西亞</u>，<sup>10</sup> <u>弗呂家</u>，<u>旁非利亞</u>，<u>埃及</u>，<u>古利奈</u>相近個<u>呂彼亞</u>地界。還有從<u>羅馬</u>介來個，有星是<u>猶太</u>人，有星是入<u>猶太</u>教個。<sup>11</sup> 連<u>革哩底</u>等<u>亞拉伯</u>人。都聽其拉照阿拉個各處土話講神明個大事幹。」<sup>12</sup> 衆人都稀奇，疑惑不決，大家是介話：「箇是咋個講究？」<sup>13</sup> 有得個取笑，話：「其拉是新酒喫醉的了。」

<sup>\[1\] *ʽÔh* *wô*, Keh-go fong-sing ih yiang-kʽæ. 或話，箇個風聲一揚開。（原註）</sup>

<sup>\[2\] *ʽÔh* *wô*, sing-li m-deo-jü. 或話，心裏嘸頭緒。（原註）</sup>

<sup>14</sup> Keh-tsao Pe-teh teng jih-ih-go s-du lih-kyʽi-sing, gyi hyiang-hyiang teng gyi-lah wô:

<sup>14</sup> 箇遭<u>彼得</u>等十一個使徒立起身，其響響等其拉話：

“Yiu-tʽa nying teng væn-pah deng læ Yiæ-lu-sah-leng go nying, keh-yiang z-ken ng-lah yüong hyiao-teh, yüong ts-si tʽing ngô-go shih-wô. <sup>15</sup> Ng-lah tsʽæ keh-sing nying z kyʽüoh-tsiu-tse; feh-z tsiu-tse; ing-we z-ʽeo wa tsih-yiu kyiu tin-cong. <sup>16</sup> Keh ziu-z sin-cü Iah-r sô kông-go; <sup>17</sup> ‘Jing-ming z-ka wô, Kyih-sah-go nyih-ts Ngô we pô Ngô-go Ling s-peh væn-pah yiu hyüih-kyʽi go cü-kwu: ng-lah-go ng-ts, ng-lah-go nön, ziu we kông sin-cü shih-wô; ng-lah-go ʽeo-sang we kʽen gyi-z, ng-lah-go lao-dzing-nying we tso mong. <sup>18</sup> Wa-yiu Ngô-go nu-boh, Ngô-go ô-deo, tao keh-sing nyih-ts Ngô we pô Ngô-go Ling s-peh gyi-lah, ziu we kông sin-cü shih-wô. <sup>19</sup> Ping-tsʽia Ngô we hyin-cʽih ziao-deo læ. tʽin-zông, gyi-z læ di-ʽô; hyüih, teng ho, teng in. <sup>20</sup> Cü keh-go w̆e-nyin kwông-ming-go nyih-ts feh-zing læ ts-zin, nyih-deo we pin-leh heh-en, yüih-liang we pin-leh hyüih-*ʽong*. <sup>21</sup> Keh-tsao væn-pah gyiu Cü ming-deo go cü-kwu we teh-djôh kyiu.’ \[Ir. 2. 28–32.\]

「<u>猶太</u>人等凡百庉來<u>耶路撒冷</u>個人，箇樣事幹爾拉用曉得，用仔細聽我個說話。<sup>15</sup> 爾拉猜箇星人是喫酒醉。弗是酒醉。因爲時候還只有九點鐘。<sup>16</sup> 箇就是先知<u>約珥</u>所講個。<sup>17</sup> 『神明是介話，結煞個日子我會把我個靈賜撥凡百有血氣個主顧。爾拉個兒子，爾拉個囡，就會講先知說話。爾拉個後生會看奇事，爾拉個老成人會做夢。<sup>18</sup> 還有我個奴僕，我個丫頭，到箇星日子我會把我個靈賜撥其拉，就會講先知說話。<sup>19</sup> 並且我會顯出兆頭來。天上，奇事來地下；血，等火，等煙。<sup>20</sup> 主箇個威嚴光明個日子弗曾來之前，日頭會變勒黑暗，月亮會變勒血紅。<sup>21</sup> 箇遭凡百求主名頭個主顧會得着救。』\[Ir. 2. 28–32.\]

<sup>22</sup> “Yi-seh-lih nying, yüong tʽing keh-sing shih-wô: Nô-sah-leh-go Yiæ-su, Jing-ming læ ng-lah min-zin ming-tông-tông sô shih-lih-go, yüong jing-tsih, ziao-deo teng gyi-z tso *bing-kyü*, ziu-z Jing-ming læ ng-lah cong-nyiang tʽôh Gyi sô tso, (ng-lah zi yia hyiao-teh-go:) <sup>23</sup> keh-go Nying, tsiao Jing-ming sô ding-kwe sô yü-sin hyiao-teh-go ts-i, kao-fu ng-lah; ng-lah z yüong ôh-siu do-læ ting-sah *læ* *jih-z-kô-zông*. <sup>24</sup> Jing-ming ka-diao *Gyi* si-go kwʽu-tsʽu, peh Gyi weh-cün-læ; ing-we si feh neng-keo dziang-tʽong bo-djü Gyi. <sup>25</sup> Da-bih ts-tin Gyi, wô, ‘Ngô dziang-tʽong yiu Cü dzeng læ Ngô ngæn-zin; Gyi læ Ngô jing-siu-pin, s-teh Ngô yi-feh-dong. <sup>26</sup> Sô-yi Ngô sing hwun-hyi, Ngô zih-deo kao-hying; ping-tsʽia Ngô-go nyüoh-sing dzæn-nyü *læ* *veng-mo-li* wa yiu siang-vông: <sup>27</sup> ing-we Ng feh we tsʽo-lôh Ngô-go weh-ling læ ing-s-li, yia feh we peh Ng sing-jün Cü-kwu teh-cü læn-wu. <sup>28</sup> Weh-ming-go lu-deo Ng tin hyiang Ngô dao; yia we s-teh Ngô kʽen-kyin Ng-go min-kʽong ziu i-sing-mun-tsoh.’ \[S.16. 8–11.\]

<sup>22</sup> 「<u>以色列</u>人，用聽箇星說話。<u>拿撒勒</u>個<u>耶穌</u>，神明來爾拉面前明當當所設立個，用神蹟，兆頭等奇事做憑據，就是神明來爾拉中央託其所做，（爾拉自也曉得個。）<sup>23</sup> 箇個人，照神明所定規所預先曉得個旨意，交付爾拉。爾拉是用惡手馱來釘煞來十字架上。<sup>24</sup> 神明解掉其死個苦楚，撥其活轉來。因爲死弗能夠長通縛住其。<sup>25</sup> <u>大闢</u>指點其，話，『我長通有主存來我眼前。其來我順手邊，使得我移弗動。<sup>26</sup> 所以我心歡喜，我舌頭高興。並且我個肉身暫寓來墳墓裏還有想望。<sup>27</sup> 因爲爾弗會錯落我個活靈來陰司裏，也弗會撥爾聖善主顧得知爛糊。<sup>28</sup> 活命個路頭爾點向我道。也會使得我看見爾個面孔就依心滿足。』\[S.16. 8–11.\]

<sup>29</sup> “Cong-we hyüong-di, <sup>\[1\]</sup>nyiang ngô teng ng-lah fông-tæn kông tsu-tsong Da-bih-go z-ken: gyi si-ts tsông-hao, gyi-go veng-mo tao jü-kying wa læ ah-lah-go di-fông. <sup>30</sup> Gyi kyi-jün tso sin-cü-nying, yi hyiao-teh Jing-ming teng gyi vah-tsiu-ko-liao, wô tsiang-læ tsiao nyüoh-sing kʽen-læ dzong gyi-go ʽeo-dæ iao kyü-zông Kyi-toh hao zo gyi zo-we; <sup>31</sup> gyi yü-sin hyiao-teh, ziu kông-tao Kyi-toh tsæ-weh-go z-ken, wô Gyi-go weh-ling feh tsʽo-lôh læ ing-s-li, Gyi-go nyüoh-sing yia feh teh-cü læn-wu.

<sup>29</sup> 「衆位兄弟，讓我<sup>\[1\]</sup>等爾拉放膽講祖宗<u>大闢</u>個事幹。其死仔葬好，其個墳墓到如今還來阿拉個地方。<sup>30</sup> 其既然做先知人，又曉得神明等其罰咒過了，話將來照肉身看來從其個後代要舉上<u>基督</u>好坐其座位。<sup>31</sup> 其預先曉得，就講到<u>基督</u>再活個事幹，話其個活靈弗錯落來陰司裏，其個肉身也弗得知爛糊。

<sup>\[1\] *ʽÔh* *wô*, ngô kʽo-yi. 或話，我可以。（原註）</sup>

<sup>32</sup> “*Næn-kæn* keh-we Yiæ-su, Jing-ming z yi-kying peh Gyi weh-cün-læ, ah-lah tu z Gyi-go te-tsing. <sup>33</sup> Keh-lah yi-kying kyü-zông læ Jing-ming-go jing-siu-pin, ping-tsʽia? dzong *Tʽin*-Vu siu-li tsih-ziu sô ing-hyü-go Sing-Ling, ziu pô ng-lah sô kʽen-kyin sô tʽing-meng-go s-lôh-læ. <sup>34</sup> Da-bih z m̆-teh zông tʽin; dæn-z gyi wô, ‘Cü teng ngô-go Cü wô, Hao zo læ Ngô jing-siu-pin, <sup>35</sup> teng-tao Ngô pô Ng dziu-dih tso Ng-go dah-kyiah-teng.’ \[S. 110. 1.\] <sup>36</sup> Ka wô-kyʽi-læ, ng-lah tʽong Yi-seh-lih nying hao kyʽüoh-kyʽüoh-jih-jih hyiao-teh, ng-lah sô ting-sah læ jih-z-kô zông go keh-we Yiæ-su, Jing-ming z shih-lih Gyi tso Cü tso Kyi-toh de.”

<sup>32</sup> 「難間箇位<u>耶穌</u>，神明是已經撥其活轉來，阿拉都是其個對證。<sup>33</sup> 箇拉已經舉上來神明個順手邊，並且從天父手裏接受所應許個聖靈，就把爾拉所看見所聽聞個賜落來。<sup>34</sup> <u>大闢</u>是嘸得上天。但是其話，『主等我個主話，好坐來我順手邊，<sup>35</sup> 等到我把爾仇敵做爾個踏腳凳。』\[S. 110. 1.\] <sup>36</sup> 介話起來，爾拉通<u>以色列</u>人好確確實實曉得，爾拉所釘煞來十字架上個箇位<u>耶穌</u>，神明是設立其做主做<u>基督</u>了。」

<sup>37</sup> Gyi-lah ih tʽing-meng, cʽoh-sing næn-ko, ziu meng Pe-teh teng yü-to s-du, wô, “Cong-we hyüong-di, ah-lah kæ dza tso-fah?”

<sup>37</sup> 其拉一聽聞，戳心難過，就問<u>彼得</u>等餘多使徒，話：「衆位兄弟，阿拉該咋做法？」

<sup>38</sup> Pe-teh teng gyi-lah wô, “Ng-lah yüong we-sing-cün-i, vong Yiæ-su Kyi-toh-go ming-deo kôh-nying ziu sô-ze-go si-li; ka-ni we s Sing-Ling peh ng-lah. <sup>39</sup> Ing-we keh-go ing-hyü z ing-hyü ng-lah, lin? ng-lah-go ng-nô, teng long-tsong yün-cʽü-go nying, ziu-z Cü ah-lah-go Jing-ming væn-pah sô dziao-long-læ-go.” <sup>40</sup> *Pe-teh* yi yüong hyü-to shih-wô hyüih-sing *kyʽün-kyʽün* gyi-lah, wô, “Ng-lah yüong teh-djôh kyiu, tʽeh-cʽih keh-go w̆ang-pang-hyüing-liu shü-dæ.”

<sup>38</sup> <u>彼得</u>等其拉話：「爾拉用回心轉意，奉<u>耶穌</u> <u>基督</u>個名頭各人受赦罪個洗禮。介呢會賜聖靈撥爾拉。<sup>39</sup> 因爲箇個應許是應許爾拉，連爾拉個兒囡，等攏總遠處個人，就是主阿拉個神明凡百所召攏來個。」<sup>40</sup> <u>彼得</u>又用許多說話血心勸勸其拉，話：「爾拉用得着救，脫出箇個橫綳勛流世代。」

<sup>41</sup> Z hwun-hyi tʽing gyi shih-wô cü-kwu tu ziu si-li: keh nyih kô-tsʽeo-go su-moh da-iah yiu sæn-tsʽin nying.

<sup>41</sup> 是歡喜聽其說話主顧都受洗禮。箇日加湊個數目大約有三千人。

<sup>42</sup> Gyi-lah lao-lao pao-siu s-du-go kao-hyüing, z-djông dô-kô siang-tʽong, pʽah ping, tao-kao. <sup>43</sup> Cong-nying tu pʽô-kyʽi-læ; ping-tsʽia s-du læ-tih tso-cʽih hyü-to jing-tsih teng gyi-z. <sup>44</sup> Cong siang-sing-go cü-kwu dô-kô jü-tæn-long, yiang-yiang tong-si tu tang-tʽong; <sup>45</sup> ma-diao tsʽæn-nyih teng ho-veh, tsiao kôh-nying-go yüong-dziang feng peh gyi-lah. <sup>46</sup> Me-nyih dong-sing-ʽeh-i peh-djông læ sing-din-li læ-kæn, wa-yiu <sup>\[1\]</sup>læ oh-lô læ-tih pʽah ping, hwun-hwun-hyi-hyi tsing-sing kyʽüoh væn, <sup>47</sup> læ-tih tsæn-me Jing-ming, ping-tsʽia peh cong pah-sing hwun-hyi gyi-lah. Cü pô teh-kyiu-go nying nyih-nyih kô-tsʽeo Gyi-go kyiao-we.

<sup>42</sup> 其拉牢牢保守使徒個教訓，時常大家相通，𤖼餅，禱告。<sup>43</sup> 衆人都怕起來。並且使徒來的做出許多神蹟等奇事。<sup>44</sup> 衆相信個主顧大家聚帶攏，樣樣東西都打通。<sup>45</sup> 賣掉產業等貨物，照各人個用場分撥其拉。<sup>46</sup> 每日同心合意不常來聖殿裏來間，還有來屋落<sup>\[1\]</sup>來的𤖼餅，歡歡喜喜真心喫飯，<sup>47</sup> 來的讚美神明，並且撥衆百姓歡喜其拉。主把得救個人日日加湊其個教會。

<sup>\[1\] *ʽÔh* *wô*, kô-kô-wu. 或話，家家戶。（原註）</sup>

---

### Sd. III.

ʽÔ-PUN-NYIH sæn tin-cong, tao-kao z-ʽeo, Pe-teh teng Iah-ʽen dô-kô tseo-zông sing-din-li kyʽi. <sup>2</sup> Yiu ih-go nying dzong cʽih nyiang-tʽæ ziu kwa-kyiah-go, be nying-kô pe-kyʽi, nyih-nyih en læ sing-din meng-kʽeo, (*keh-go* *meng* kyiao-leh Me-meng,) iao gyiu tseo-tsing sing-din-li kyʽi-go nying tso hao-z. <sup>3</sup> Gyi kʽen-kyin Pe-teh teng Iah-ʽen iao tseo-tsing sing-din-li kyʽi, ziu gyiu *gyi-lah* tso hao-z.

下半日三點鐘，禱告時候，<u>彼得</u>等<u>約翰</u>大家走上聖殿裏去。<sup>2</sup> 有一個人從出孃胎就拐腳個，被人家揹起，日日安來聖殿門口，（箇個門叫勒<u>美</u>門，）要求走進聖殿裏去個人做好事。<sup>3</sup> 其看見<u>彼得</u>等<u>約翰</u>要走進聖殿裏去，就求其拉做好事。

<sup>4</sup> Pe-teh teng Iah-ʽen tsʽing-ting kʽen gyi, wô, “Ng tsʽia kʽen ah-lah.” <sup>5</sup> Keh-go nying ziu liu-sing *kʽen* gyi-lah, siang gyi-lah u-sen yiu soh-go hao teh-djôh. <sup>6</sup> Pe-teh wô, “Kying-ts, nying-ts, ngô tu m-neh; sô yiu-go ngô ziu peh ng: kʽao-djôh Nô-sah-leh Nying Yiæ-su Kyi-toh-go ming-z ng hao bô-kyʽi-læ tseo.” <sup>7</sup> Ziu nyiah-leh jing-tsah siu te gyi bô-kyʽi; gyi-go kyiah-ti teng kyiah-tsang lih-kʽeh gyin-tsang-de: <sup>8</sup> gyi tʽiao-kyʽi-læ, lih-lih, tseo-tseo; teng gyi-lah dô-kô tseo-tsing sing-din-li, tseo-tseo, tʽiao-tʽiao, tsæn-me Jing-ming. <sup>9</sup> Cong pah-sing kʽen-kyin gyi læ-tih tseo læ-tih tsæn-me Jing-ming, <sup>10</sup> yi hyiao-teh gyi z su-djông zo læ sing-din Me-meng-kʽeo tʽao-væn cü-kwu; ziu jih-feng kying-hyiæ, hyi-gyi gyi pʽong-djôh-go z-ken. <sup>11</sup> Keh i-hao-go kwa-kyiah *siu* l̆a-leh Pe-teh teng Iah-ʽen, cong pah-sing tu peng-long tao Sô-lo-meng-go lông-oh læ kʽen gyi-lah, do-nyiang hyi-gyi. <sup>12</sup> Pe-teh kʽen-kyin, ziu kʽæ kʽeo, teng pah-sing z-ka wô:

<sup>4</sup> <u>彼得</u>等<u>約翰</u>清盯看其，話：「爾且看阿拉。」<sup>5</sup> 箇個人就留心看其拉，想其拉烏碎有啥個好得着。<sup>6</sup> <u>彼得</u>話：「金子，銀子，我都嘸得。所有個我就撥爾。靠着<u>拿撒勒</u>人<u>耶穌</u> <u>基督</u>個名字爾好爬起來走。」<sup>7</sup> 就捏勒順隻手𠡒其爬起。其個腳底等腳㬹立刻健爭了。<sup>8</sup> 其跳起來，立立，走走。等其拉大家走進聖殿裏，走走，跳跳，讚美神明。<sup>9</sup> 衆百姓看見其來的走來的讚美神明，<sup>10</sup> 又曉得其是素常坐來聖殿<u>美</u>門口討飯主顧，就十分驚駭，稀奇其碰着個事幹。<sup>11</sup> 箇醫好個拐腳手拉勒<u>彼得</u>等<u>約翰</u>，衆百姓都奔攏到<u>所羅門</u>個廊屋來看其拉，大樣稀奇。<sup>12</sup> <u>彼得</u>看見，就開口，等百姓是介話：

“Ng-lah Yi-seh-lih nying, dza-we hyi-gyi keh-kyʽi z-ken? dza-we tsʽing-ting kʽen ah-lah, hao-ziang ah-lah yüong zi-go neng-ken zi-go gyin-sing s-teh keh-go nying we tseo ma? <sup>13</sup> Z Üô-pah-lah-hen, Yi-sah, Yüô-kôh-go Jing-ming, ah-lah tsu-tsong-go Jing-ming, Gyi yüong-wô Zi-go Nu-boh Yiæ-su, ziu-z ng-lah sô ka-zông-kyʽi-go, Pe-lah-to ding-kwe iao fông Gyi z-ʽeo ng-lah tông-min-zin sô kyʽi-diao-go. <sup>14</sup> Ng-lah z kyʽi-diao keh-we sing-jün tsing-dzih-go Cü-kwu, *fæn-cün* gyiu nyiao-fông ih-go hyüong-siu peh ng-lah; <sup>15</sup> ping-tsʽia sah-diao weh-ming-go <sup>\[1\]</sup>Keng-nyün, Jing-ming peh Gyi dzong si-nying cong-nyiang weh-cün-læ-go: næn-kæn ah-lah z Gyi-go te-tsing. <sup>16</sup> Z Gyi-go ming-deo, we-leh *ah-lah* siang-sing Gyi ming-deo, s-teh keh ng-lah sô kʽen-kyin sô hyiao-teh-go nying gyin-tsang-kyʽi-læ: ziu-z dzong Gyi ka læ-go siang-sing-go sing s-teh keh-go nying læ ng-lah cong-nying min-zin ka djün-yü.

「爾拉<u>以色列</u>人，咋會稀奇箇起事幹？咋會清盯看阿拉，好像阿拉用自個能幹自個虔心使得箇個人會走嗎？<sup>13</sup> 是<u>亞伯拉罕</u>，<u>以撒</u>，<u>雅各</u>個神明，阿拉祖宗個神明，其榮華自個奴僕<u>耶穌</u>，就是爾拉所解上去個，<u>彼拉多</u>定規要放其時候爾拉當面前所棄掉個。<sup>14</sup> 爾拉是棄掉箇位聖善正直個主顧，反轉求饒放一個兇手撥爾拉。<sup>15</sup> 並且殺掉活命個根源<sup>\[1\]</sup>，神明撥其從死人中央活轉來個。難間阿拉是其個對證。<sup>16</sup> 是其個名頭，爲了阿拉相信其名頭，使得箇爾拉所看見所曉得個人健爭起來。就是從其介來個相信個心使得箇個人來爾拉衆人面前介痊癒。

<sup>\[1\] *ʽÔh* *wô*, Kyüing-wông. 或話，君王。（原註）</sup>

<sup>17</sup> “Næn-kæn ni, hyüong-di, ngô hyiao-teh ng-lah tso *keh-go* *z-ken* z we-leh feh ming-bah, ng-lah-go kwun-fu yia z-ka: <sup>18</sup> tsih-yiu Jing-ming tʽôh Gyi cong sin-cü-nying-go kʽeo-li yü-sin kông Kyi-toh iao ziu næn, Gyi ko-jün ing-de. <sup>19</sup> Keh-lah ng-lah yüong we-sing-cün-i kyʽi-zia-kwe-tsing, hao peh ng-lah-go ze du-diao; s-teh dzong Cü ka læ-go en-w̆e-go nyih-ts hao tao, <sup>20</sup> ping-tsʽia hao tsʽa yü-sin sô djün peh ng-lah go Yiæ-su Kyi-toh læ. <sup>21</sup> Gyi pih iao læ tʽin-zông, teng-tao w̆æn-we væn-veh go z-ʽeo læ; ziu-z Jing-ming dzong kʽæ-bih yi-læ tʽôh Gyi long-tsong sing-jün sin-cü-nying kʽeo-li sô wô-go. <sup>22</sup> Mo-si teng *ah-lah* lih-we tsu-tsong z-ka wô, ‘Cü ng-lah-go Jing-ming tsiang-læ dzong ng-lah hyüong-di li-hyiang we kyü-zông ih-go ziang ngô ka Sin-cü-nying peh ng-lah; Gyi yiang-yiang teng ng-lah sô kông-go, tu kæ tʽing Gyi. <sup>23</sup> Væn-pah feh kʽeng tʽing keh-go Sin-cü-nying cü-kwu, pih iao dzong pah-sing cong-nyiang djü-mih gyi.’ \[Sm. 18. 15, 19.\] <sup>24</sup> Wa-yiu dzong Sah-meo-r ih-dzih-lôh-læ, væn-pah sô kông-go sin-cü-nying tu yü-sin ts-tin keh-sing nyih-ts.

<sup>17</sup> 「難間呢，兄弟，我曉得爾拉做箇個事幹是爲了弗明白，爾拉個官府也是介。<sup>18</sup> 只有神明託其衆先知人個口裏預先講<u>基督</u>要受難，其果然應了。<sup>19</sup> 箇拉爾拉用回心轉意棄邪歸正，好撥爾拉個罪塗掉。使得從主介來個安慰個日子好到，<sup>20</sup> 並且好差預先所傳撥爾拉個<u>耶穌</u> <u>基督</u>來。<sup>21</sup> 其必要來天上，等到挽回萬物個時候來。就是神明從開闢以來託其攏總聖善先知人口裏所話個。<sup>22</sup> <u>摩西</u>等阿拉列位祖宗是介話，『主爾拉個神明將來從爾拉兄弟裏向會舉上一個像我介先知人撥爾拉。其樣樣等爾拉所講個，都該聽其。<sup>23</sup> 凡百弗肯聽箇個先知人主顧，必要從百姓中央除滅其。』\[Sm. 18. 15, 19.\] <sup>24</sup> 還有從<u>撒母耳</u>一直落來，凡百所講個先知人都預先指點箇星日子。

<sup>25</sup> “Ng-lah z keh-sing sin-cü-nying-go ʽeo-i, yia yiu-veng Jing-ming teng ah-lah tsu-tsong sô shih-lih-go iah; ziu-z teng Üô-pah-lah-hen sô wô, ‘Tʽin-ʽô keh-sing dzoh-veng tu dzæ-ü ng-go ʽeo-dæ we teh-djôh foh-kyʽi.’ \[Ts. 22. 18.\] <sup>26</sup> Næn-kæn Jing-ming yi-kying kyü-zông Zi-go Nu-boh Yiæ-su, sin tsʽa Gyi læ s foh-kyʽi peh ng-lah, ziu-z s-teh ng-lah kôh-nying kyʽi-diao zi-go ze-ôh.”

<sup>25</sup> 「爾拉是箇星先知人個後裔，也有份神明等阿拉祖宗所設立個約。就是等<u>亞伯拉罕</u>所話，『天下箇星族份都在於爾個後代會得着福氣。』\[Ts. 22. 18.\] <sup>26</sup> 難間神明已經舉上自個奴僕<u>耶穌</u>，先差其來賜福氣撥爾拉，就是使得爾拉各人棄掉自個罪惡。」

---

### Sd. IV.

Gyi-lah wa læ-tih teng pah-sing kông-go z-ʽeo, keh-sing tsi-s, teng keh sing-din-li-go z-we, teng Sah-tʽu-kæ nying, deh-jün tseo-long-læ; <sup>2</sup> we-leh keh liang s-du kao-hyüing pah-sing, pô Yiæ-su-go z-ken djün si-ts-tsæ-weh-go dao-li, keh-lah sing-li næn-ngao. <sup>3</sup> Ziu dong-siu kʽô gyi-lah, kwæn læ pæn-vông-li teng-tao ming-tsiao; ing-we z-ʽeo yi-kying kwʽa yia-de.

其拉還來的等百姓講個時候，箇星祭司，等箇聖殿裏個侍衛，等<u>撒土該</u>人，突然走攏來。<sup>2</sup> 爲了箇兩使徒教訓百姓，把<u>耶穌</u>個事幹傳死仔再活個道理，箇拉心裏難熬。<sup>3</sup> 就動手抲其拉，關來班房裏等到明朝。因爲時候已經快夜了。

<sup>4</sup> Tʽing-meng dao-li go cü-kwu yiu hyü-to siang-sing-de; nen-go su-moh iah-læ yiu ng-tsʽin de.

<sup>4</sup> 聽聞道理個主顧有許多相信了。男個數目約來有五千了。

<sup>5</sup> DI-NYI nyih gyi-lah-go kwun-fu, tsiang-lao, doh-shü-nying, <sup>6</sup> wa-yiu tsi-s-deo Üô-nô, teng Kæ-üô-fah, Iah-ʽen, Üô-lih-sæn-da, teng væn-pah tsi-s-deo-go dzoh-cong, tu jü-long læ Yiæ-lu-sah-leng: <sup>7</sup> peh keh liang s-du lih læ tông-cong-nyiang, bun-meng *gyi-lah*, wô, “Ng-lah kʽao soh-go gyün-ping, soh-go ming-deo, tso keh-go z-ken?”

<sup>5</sup> 第二日其拉個官府，長老，讀書人，<sup>6</sup> 還有祭司頭<u>亞拿</u>，等<u>該亞法</u>，<u>約翰</u>，<u>亞力山大</u>，等凡百祭司頭個族種，都聚攏來<u>耶路撒冷</u>。<sup>7</sup> 撥箇兩使徒立來當中央，盤問其拉，話：「爾拉靠啥個權柄，啥個名頭，做箇個事幹？」

<sup>8</sup> Keh-tsao Pe-teh, be Sing-Ling do-nyiang ken-dong, teng gyi-lah wô, “Ng-lah pah-sing-go kwun teng Yi-seh-lih tsiang-lao, <sup>9</sup> keh-go bing-nying sô teh-djôh-go hao-cʽü, ziah kyih-mih peh ng-lah bun-meng ah-lah z kʽao-djôh soh-go i gyi hao; <sup>10</sup> ng-lah cong *kwun-fu* teng Yi-seh-lih-go cong pah-sing tu hao hyiao-teh, z kʽao-djôh Nô-sah-leh Nying Yiæ-su Kyi-toh-go ming-deo, ng-lah sô ting læ jih-z-kô-zông go, Jing-ming dzong si-go cong-nyiang weh-cün-læ-go, z kʽao-djôh Gyi keh-go nying neng-keo djün-yü lih læ ng-lah min-zin. <sup>11</sup> Keh ziu-z ng-lah kyʽi-oh-go s-vu sô kyʽi-diao-go zah-deo, yi-kying tso-leh *oh* kôh-lôh-den deo-ih-kwʽe zah-deo. <sup>12</sup> Ping-tsʽia kyiu-sing feh dzæ-ü bih-nying: ʽen-tʽin-ʽô læ nying-go cong-nyiang m̆-teh bih-go ming-deo s-lôh-læ, peh ah-lah hao kʽao-djôh gyi teh-djôh kyiu.”

<sup>8</sup> 箇遭<u>彼得</u>，被聖靈大樣感動，等其拉話：「爾拉百姓個官等<u>以色列</u>長老，<sup>9</sup> 箇個病人所得着個好處，若今末撥爾拉盤問阿拉是靠着啥個醫其好。<sup>10</sup> 爾拉衆官府等<u>以色列</u>個衆百姓都好曉得，是靠着<u>拿撒勒</u>人<u>耶穌</u> <u>基督</u>個名頭。爾拉所釘來十字架上個，神明從死個中央活轉來個，是靠着其箇個人能夠痊癒立來爾拉面前。<sup>11</sup> 箇就是爾拉起屋個師父所棄掉個石頭，已經做勒屋角落頭頭一塊石頭。<sup>12</sup> 並且，救星弗在於別人。咸天下來人個中央嘸得別個名頭賜落來，撥阿拉好靠着其得着救。」

<sup>13</sup> Gyi-lah kʽen-kyin Pe-teh teng Iah-ʽen kʽæn-kʽæn-r-dæn, yi hyiao-teh gyi z feh sih-z-go tsʽu-nying, hyi-gyi-de; ziu nying-teh gyi-lah z Yiæ-su-go de-ho. <sup>14</sup> Dæn-z kʽen-kyin i-hao-go nying dô-kô lih-tong, z m-kao hao pæn-poh *gyi*. <sup>15</sup> Keh-tsao feng-fu gyi-lah tseo-cʽih do-dông, ziu dô-kô siang-liang, z-ka wô, <sup>16</sup> “Keh liang-go nying ah-lah dza bæn-fah? Gyi-lah yiu ih-yiang yiu ming-deo go gyi-z tso-ko, z Yiæ-lu-sah-leng deng-tong nying tu teh-cü; ah-lah yia feh neng-keo wô z m-neh-go. <sup>17</sup> Dæn-z sæn-leh *keh-kyʽi* *z-tʽi* yü-kô yiang-kʽæ pah-sing cong-nyiang, ah-lah hao djong-djong heng gyi, feh hyü gyi pô keh-go ming-deo tsæ kyʽi kao-hyüing nying-kô.” <sup>18</sup> Ziu eo gyi-lah læ, kying-kyiæ gyi-lah feh-leng s-ʽô cʽih-kwun ih-ngæn m-nao di-kyʽi Yiæ-su-go ming-deo kông dao-li.

<sup>13</sup> 其拉看見<u>彼得</u>等<u>約翰</u>侃侃而談，又曉得其是弗識字個粗人，稀奇了。就認得其拉是<u>耶穌</u>個隊夥。<sup>14</sup> 但是看見醫好個人大家立東，是嘸告好扳駁其。<sup>15</sup> 箇遭吩咐其拉走出大堂，就大家商量，是介話，<sup>16</sup> 「箇兩個人阿拉咋辦法？其拉有一樣有名頭個奇事做過，是<u>耶路撒冷</u>庉東人都得知。阿拉也弗能夠話是嘸得個。<sup>17</sup> 但是省勒箇起事體愈加揚開百姓中央，阿拉好重重狠其，弗許其把箇個名頭再去教訓人家。」<sup>18</sup> 就謳其拉來，警戒其拉弗論私下出管一眼嘸得好提起<u>耶穌</u>個名頭講道理。

<sup>19</sup> Pe-teh teng Iah-ʽen ziu we-teh gyi-lah, wô, “Tʽing ng-lah-go shih-wô ko-ü tʽing Jing-ming shih-wô, ng-lah tsʽeng-tsʽeng-kʽen læ Jing-ming min-zin sön z-go feh? <sup>20</sup> Ing-we ah-lah sô kʽen-kyin sô tʽing-meng-go, feh-teh-feh kông.”

<sup>19</sup> <u>彼得</u>等<u>約翰</u>就回答其拉，話：「聽爾拉個說話過於聽神明說話，爾拉忖忖看來神明面前算是個弗？<sup>20</sup> 因爲阿拉所看見所聽聞個，弗得弗講。」

<sup>21</sup> Cong pah-sing we-leh keh tso-ko-go z-ken tu tsæn-me Jing-ming, keh-lah keh-sing *kwun-fu* tang-sön-feh-cʽih dza-go hao vah gyi; ziu tsæ heng gyi ih-fæn, fông gyi-lah kyʽi-de. <sup>22</sup> Pʽong-djôh keh-kyʽi i-hao-go gyi-z cü-kwu, gyi nyin-kyi yiu s-jih-to shü de.

<sup>21</sup> 衆百姓爲了箇做過個事幹都讚美神明，箇拉箇星官府打算弗出咋個好罰其。就再狠其一番，放其拉去了。<sup>22</sup> 碰着箇起醫好個奇事主顧，其年紀有四十多歲了。

<sup>23</sup> *Keh* *liang* *s-du* fông-cʽih ts-ʽeo, ziu tseo tao zi-go de-ho u-sen kyʽi, pô tsi-s-deo tsiang-lao teng gyi-lah sô kông-go shih-wô tu tʽong-cü gyi-lah. <sup>24</sup> Keh-sing nying ih tʽing-meng ziu dong-sing-ʽeh-i dziao-leh Jing-ming kʽæ kʽeo wô, “Cü, Ng z zao tʽin, di, hæ, teng gyi li-hyiang væn-veh go, keh-we Jing-ming: <sup>25</sup> Ng *zin-deo* tʽôh Ng nu-boh Da-bih-go kʽeo-li z-ka wô, ‘Keh-sing bih-koh dza-we ka tsôh-tsʽao? keh-sing pah-sing dza-we ka cʽü-sing-vông-siang? <sup>26</sup> Shü-kæn-zông-go kyüing-wông tu lih-kyʽi-læ, kwun-fu tu jü-jih-long, iao ti-dih Cü teng Gyi-go <sup>\[1\]</sup>Kyi-toh.’ \[S. 2. 1, 2.\] <sup>27</sup> Ing-we Hyi-lih teng Peng-tiu Pe-lah-to, wa-yiu bih-koh-nying teng Yi-seh-lih pah-sing, ko-jün jü-long iao ti-dih Ng sô fu-yiu-go sing-jün Nu-boh Yiæ-su; <sup>28</sup> hao tso-dzing Ng-go siu-li Ng-go ts-i sô yü-sin ding-kwe-go z-ken. <sup>29, 30</sup> Næn-kæn gyiu Ng, Cü, kʽen keh-sing heng ah-lah cü-kwu-go shih-wô; ping-tsʽia sing-cʽih Ng-go siu læ .hao i bing, yi s-teh jing-tsih teng gyi-z tʽôh Ng sing-jün Nu-boh Yiæ-su-go ming-deo hao tso-cʽih-læ; z-ka peh Ng-go nu-boh yiu do tæn-liang hao djün Ng-go dao-li.”

<sup>23</sup> 箇兩使徒放出之後，就走到自個隊夥烏碎去，把祭司頭長老等其拉所講個說話都通知其拉。<sup>24</sup> 箇星人一聽聞就同心合意朝勒神明開口話：「主，爾是造天，地，海，等其裏向萬物個，箇位神明。<sup>25</sup> 爾前頭託爾奴僕<u>大闢</u>個口裏是介話，「箇星別國咋會介作吵？箇星百姓咋會介癡心妄想？<sup>26</sup> 世間上個君王都立起來，官府都聚集攏，要抵敵主等其個<u>基督</u><sup>\[1\]</sup>。」\[S. 2. 1, 2.\] <sup>27</sup> 因爲<u>希律</u>等<u>本丟·彼拉多</u>，還有別國人等<u>以色列</u>百姓，果然聚攏要抵敵爾所傅油個聖善奴僕<u>耶穌</u>。<sup>28</sup> 好做成爾個手裏爾個旨意所預先定規個事幹。<sup>29, 30</sup> 難間求爾，主，看箇星狠阿拉主顧個說話。並且伸出爾個手來好醫病，又使得神蹟等奇事託爾聖善奴僕<u>耶穌</u>個名頭好做出來。是介撥爾個奴僕有大膽量好傳爾個道理。」

<sup>\[1\] Kyi-toh *go* *ka-shih*, *ziu-z* fu-yiu Cü-kwu. <u>基督</u>個解說，就是傅油主顧。（原註）</sup>

<sup>31</sup> Tao-kao-hao, gyi-lah jü-long-go di-fông ziu dong-kyʽi-læ; cong-nying be Sing-Ling do-nyiang ken-dong, fông-tæn kông Jing-ming-go dao-li.

<sup>31</sup> 禱告好，其拉聚攏個地方就動起來。衆人被聖靈大樣感動，放膽講神明個道理。

<sup>32</sup> CONG siang-sing-go nying tu dong-sing-ʽeh-i; m-yiu ih-go pô zi sô yiu-go dzæ-veh sön zi-go; gyi-lah yiang-yiang tong-si tu tʽong-læ-tʽong-kyʽi. <sup>33</sup> Keh-sing s-du yüong do neng-ken te-tsing Cü Yiæ-su tsæ weh-cün-læ-go z-ken: ping-tsʽia yiu do eng-we ling-djôh cong-nying. <sup>34</sup> Gyi-lah li-hyiang yia m-neh ih-go kyʽüih-siao-dziang-tön cü-kwu: ing-we væn-pah ke din-di oh-yü go nying ma-diao-ts, do-leh sô ma-diao-go kô-din <sup>35</sup> fông læ s-du-go kyiah-ʽô; ziu tsiao kôh-nying-go yüong-dziang feng peh gyi.

<sup>32</sup> 衆相信個人都同心合意。嘸有一個把自所有個財物算自個。其拉樣樣東西都通來通去。<sup>33</sup> 箇星使徒用大能幹對證主<u>耶穌</u>再活轉來個事幹。並且有大恩惠臨着衆人。<sup>34</sup> 其拉裏向也嘸得一個缺少長短主顧。因爲凡百居田地屋宇個人賣掉仔，馱勒所賣掉個價鈿 <sup>35</sup> 放來使徒個腳下。就照各人個用場分撥其。

<sup>36</sup> Yiu ih-go Li-vi nying, cʽih læ Kyü-pi-lu di-fông, *ming-z* *kyiao-leh* Iah-si, s-du eo gyi Pô-nô-pô, (fæn-cʽih-læ ziu-z ‘kyʽün-hwô cü-kwu’ go ka-shih;) <sup>37</sup> gyi yiu ih-kyʽiu din, ziu ma-diao-ts, do-leh nying-ts, fông læ s-du-go kyiah-ʽô.

<sup>36</sup> 有一個<u>利未</u>人，出來<u>居比路</u>地方，名字叫勒<u>約西</u>，使徒謳其<u>巴拿巴</u>，（翻出來就是「勸化主顧」個解說。）<sup>37</sup> 其有一丘田，就賣掉仔，馱勒銀子，放來使徒個腳下。

---

### Sd. V.

Yiu ih-go nying kyiao-leh Üô-nô-nyi-üô, teng gyi lao-nyüing Sah-fi-lah, yiu tsʽæn-nyih ma-diao; <sup>2</sup> pô kô-din s-ʽô liu-lôh-sing, lao-nyüing yia siang-tʽong-go; do-leh kyi-feng kyʽi fông læ s-du kyiah-ʽô. <sup>3</sup> Pe-teh wô, “Üô-nô-nyi-üô, dza-we Sah-dæn ying-dong ng-go sing, s-teh ng shih-hwông iao hong-pʽin Sing-Ling, s-ʽô liu-lôh din-kô yia? <sup>4</sup> *Din* læ-tong, soh feh-z ng-go din ma? kyi-kying ma-diao, *kô-din* soh feh-z ng-go công-dzing ma? Ng sing-li dza-we dzeng keh-go nyiæn-deo? Ng shih-hwông, feh-z te-djôh nying, z te-djôh Jing-ming.” <sup>5</sup> Üô-nô-nyi-üô ih tʽing-meng keh-sing shih-wô, ziu tih-tao, kyʽi dön-de: z tʽing-meng-go cü-kwu tu do-nyiang pʽô-de. <sup>6</sup> Keh-sing ʽeo-sang ziu lih-kyʽi-sing, dzing-lin gyi, dæ-cʽih nga-deo kyʽi en-tsông.

有一個人叫勒<u>亞拿尼亞</u>，等其老𡢿<u>撒非喇</u>，有產業賣掉。<sup>2</sup> 把價鈿私下留落星，老𡢿也相通個。馱勒幾分去放來使徒腳下。<sup>3</sup> <u>彼得</u>話，「<u>亞拿尼亞</u>，咋會<u>撒但</u>引動爾個心，使得爾說謊要哄騙聖靈，私下留落田價呀？<sup>4</sup> 田來東，啥弗是爾個田嗎？既經賣掉，價鈿啥弗是爾個章程嗎？爾心裏咋會存箇個念頭？爾說謊，弗是對着人，是對着神明。」<sup>5</sup> <u>亞拿尼亞</u>一聽聞箇星說話，就跌倒，氣斷了。是聽聞個主顧都大樣怕了。<sup>6</sup> 箇星後生就立起身，成殮其，抬出外頭去安葬。

<sup>7</sup> Ko-leh mao ih-go-pun z-zing, gyi lao-nyüing yia tseo-tsing-læ; wa feh teh-cü keh-kyʽi z-ken. <sup>8</sup> Pe-teh ziu teng gyi wô, “Keh-kyʽiu din ng-lah z ka kô-din ma-go feh? wô hyiang ngô dao.” Gyi wô, “Z-go; z ka kô-din.” <sup>9</sup> Pe-teh teng gyi wô, “Ng-lah dza-we dong-sing-ʽeh-i siang s-s Cü-go Ling yia? Tsông ng nen-nyüing cü-kwu-go kyiah yi-kying tao meng-kʽeo-den, yia iao dæ ng cʽih-kyʽi.” <sup>10</sup> *Keh* *nyü-nying* lih-kʽeh tih-tao gyi-go kyiah-ʽô, kyʽi ziu dön-de: keh-sing ʽeo-sang tseo-tsing-læ, kʽen-kyin gyi yi-kying si-de, ziu dæ gyi cʽih-kyʽi, tsông læ gyi nen-nyüing pin-yin. <sup>11</sup> ʽEh-kyiao-we teng væn-pah tʽing-meng-go cü-kwu tu do-nyiang pʽô-de.

<sup>7</sup> 過了毛一個半時辰，其老𡢿也走進來。還弗得知箇去事幹。<sup>8</sup> <u>彼得</u>就等其話，「箇丘田爾拉是介價鈿賣個弗？話向我道。」其話，「是個。是介價鈿。」<sup>9</sup> <u>彼得</u>等其話，「爾拉咋會同心合意想試試主個靈呀？葬爾男𡢿主顧個腳已經到門口頭，也要抬爾出去。」<sup>10</sup> 箇女人立刻跌到其個腳下，氣就斷了。箇星後生走進來，看見其已經死了，就抬其出去，葬來其男𡢿邊沿。<sup>11</sup> 合教會等凡百聽聞個主顧都大樣怕了。

<sup>12</sup> Keh-sing s-du læ pah-sing cong-nyiang tso-cʽih hyü-to jing-tsih teng gyi-z. (Cong *siang-sing-go* *cü-kwu* tu ih-sing jü-long læ Sô-lo-meng-go lông-oh-li. <sup>13</sup> Yü-to m-nying ken læ jih-de; dæn-z pah-sing tu tseng-djong gyi-lah. <sup>14</sup> Siang-sing kwe-voh Cü go yü-kô to-kyʽi-læ; nen-nen-nyü-nyü yiu ih-do-dziao.) <sup>15</sup> Zing-ts-ü do-ka z-min tông-cʽih bing-nying læ, peh gyi kwʽeng læ cʽing-teng pʽu-pæn-li; siang-vông Pe-teh tseo-ko, gyi-go ing ʽôh-tsia jü we ing-djôh. <sup>16</sup> Dön-kyʽün kôh zing-li yiu ih-do-dziao nying jü-long tao Yiæ-lu-sah-leng læ, pô bing-nying teng be zia-kyü sô mo-næn go cü-kwu dæ-leh-læ; long-tsong tu i-hao-de.

<sup>12</sup> 箇星使徒來百姓中央做出許多神蹟等奇事。（衆相信個主顧都一心聚攏來<u>所羅門</u>個廊屋裏。<sup>13</sup> 餘多嘸人敢來入隊。但是百姓都尊重其拉。<sup>14</sup> 相信歸服主個愈加多起來。男男女女有一大潮。）<sup>15</sup> 甚至於大街市面擋出病人來，撥其睏來春凳鋪板裏。想望<u>彼得</u>走過，其個影或者誰會影着。<sup>16</sup> 團圈各城裏有一大潮人聚攏到<u>耶路撒冷</u>來，把病人等被邪鬼所磨難個主顧抬勒來，攏總都醫好了。

<sup>17</sup> TSI-S-DEO teng gyi long-tsong tsʽeo-de-go cü-kwu, (ziu-z Sah-tʽu-kæ keh kyiao,) ziu do-nyiang <sup>\[1\]</sup>sang tu-gyi-sing, lih-kyʽi-læ, <sup>18</sup> ʽô-siu kʽô s-du, kyʽih gyi lôh lao-kæn. <sup>19</sup> Dæn-z Cü-go tʽin-s yia-tao *læ* kʽæ lao-kæn-go meng, ling gyi cʽih, z-ka wô, <sup>20</sup> “Ng-lah kyʽi, hao lih læ sing-din-li, pô keh weh-ming-go dao-li kyü-tang-kyü kông peh pah-sing tʽing.” <sup>21</sup> Gyi-lah tʽing-meng ziu kyʽi-tsao tseo-tsing sing-din-li, kông dao-li.

<sup>17</sup> 祭司頭等其攏總湊隊個主顧，（就是<u>撒土該</u>箇教，）就大樣生妒忌心<sup>\[1\]</sup>，立起來，<sup>18</sup> 下手抲使徒，挈其落牢監。<sup>19</sup> 但是主個天使夜到來開牢監個門，領其出，是介話，<sup>20</sup> 「爾拉去，好立來聖殿裏，把箇活命個道理句打句講撥百姓聽。」<sup>21</sup> 其拉聽聞就起早走進聖殿裏，講道理。

<sup>\[1\] *ʽÔh* *wô*, ô-wông. 或話，𢛟惶。（原註）</sup>

Tsi-s-deo teng gyi tsʽeo-de cü-kwu tseo-læ, ziu djün-long kong-we teng Yi-seh-lih nying-go cong tsiang-lao, tsʽa nying tao lao-kæn-li kyʽi ta gyi-lah læ. <sup>22</sup> Tsʽa-nying tseo-tao, læ lao-kæn-li zing gyi feh-djôh; ziu tseo-cün-læ, we-pao z-ka wô, <sup>23</sup> “Lao-kæn ni, ah-lah kʽen-kyin 1lao-lao-kʽao-kʽao kwæn-so-kæn, keh-sing kwun-siu cü-kwu lih læ meng-kʽeo: tsih-z ih kʽæ, li-deo ih-go nying tu zing-feh-djôh.” <sup>24</sup> Tsi-s-deo, teng keh-we sing-din-li-go z-we, teng cong tsi-s-deo, ih tʽing-meng keh-sing shih-wô, ziu nyi-ʽôh-peh-kyüih, keh-go z-ken feh-tsiao tsiang-læ we dza-go. <sup>25</sup> Yiu ih-go nying læ tʽong-cü gyi-lah, wô, “Ng-lah sô kyʽih-lôh kæn-li go nying yin-dzæ lih læ sing-din-li, læ-kæn kao-hyüing pah-sing.”

祭司頭等其湊隊主顧走來，就傳攏公會等<u>以色列</u>人個衆長老，差人到牢監裏去帶其拉來。<sup>22</sup> 差人走到，來牢監裏尋其弗着。就走轉來，回報是介話，<sup>23</sup> 「牢監呢，阿拉看見牢牢靠靠關鎖間，箇星管守主顧立來門口。只是一開，裏頭一個人都尋弗着。」<sup>24</sup> 祭司頭，等箇位聖殿裏個侍衛，等衆祭司頭，一聽聞箇星說話，就疑惑不決，箇個事幹弗照將來會咋個。<sup>25</sup> 有一個人來通知其拉，話，「爾拉所挈落監裏個人現在立來聖殿裏，來間教訓百姓。」

<sup>26</sup> Keh z-we teng tsʽa-nying ziu kyʽi ta s-du læ; feh-z gyiang tso-go, zông-kʽong-pʽô peh pah-sing zah-deo kʽang-sah. <sup>27</sup> Ta-tao, peh gyi-lah lih læ kong-we min-zin; keh-we tsi-s-deo ziu meng gyi-lah, wô, <sup>28</sup> “Ah-lah næn-dao m̆-teh nyin-kying ng-lah m-nao di-kyʽi keh-go ming-deo kông dao-li ma? næn-kæn ng-lah tao we pô ng-lah-go kyiao ʽang-pin Yiæ-lu-sah-leng, iao pô keh-go Nying-go hyüih kwe tao ah-lah-go ming-ʽô.”

<sup>26</sup> 箇侍衛等差人就去帶使徒來。弗是強做個，尚恐怕撥百姓石頭揞煞。<sup>27</sup> 帶到，撥其拉立來公會面前。箇位祭司頭就問其拉，話，<sup>28</sup> 「阿拉難道嘸得嚴禁爾拉嘸得好提起箇個名頭講道理嗎？難間爾拉倒會把爾拉個教行遍<u>耶路撒冷</u>，要把箇個人個血歸到阿拉個名下。」

<sup>29</sup> Pe-teh teng cong s-du we-teh, z-ka wô, “I-dzong Jing-ming ko-jü *i-dzong* nying z ing-kæ-go. <sup>30</sup> Ah-lah tsu-tsong-go Jing-ming yi-kying peh Yiæ-su weh-cün-læ, ziu-z ng-lah kwô læ jü-zông sô sah-diao-go. <sup>31</sup> Jing-ming z yüong Gyi jing-tsah siu kyü Gyi zông tso Kyüing-wông tso Kyiu-cü, hao s-peh Yi-seh-lih nying we-sing-cün-i teng ze-go nyiao-sô. <sup>32</sup> Ah-lah z Gyi-go kyin-tsing, te-tsing keh-kyʽi z-ken; Jing-ming sô s-peh i-jing Gyi cü-kwu go Sing-Ling yia z tso *kyin-tsing*.”

<sup>29</sup> <u>彼得</u>等衆使徒回答，是介話，「依從神明過如依從人是應該個。<sup>30</sup> 阿拉祖宗個神明已經撥<u>耶穌</u>活轉來，就是爾拉掛來樹上所殺掉個。<sup>31</sup> 神明是用其順隻手舉其上做君王做救主，好賜撥<u>以色列</u>人回心轉意等罪個饒赦。<sup>32</sup> 阿拉是其個見證，對證箇起事幹。神明所賜撥依順其主顧個聖靈也是做見證。」

<sup>33</sup> Gyi-lah ih tʽing-meng ziu tsʽih-tsʽ-tʽong-ʽeng, siang-liang iao long-sah gyi-lah. <sup>34</sup> Dæn-z yiu ih-go Fah-li-sæ nying, ming-z kyiao-leh Kyüô-mô-lih, z kao lih-fah go sin-sang, cong pah-sing sô tseng-djong-go, ziu læ kong-we cong-nyiang lih-kyʽi-sing, feng-fu *tsʽa-nying* pô s-du dzæn-z tseo-cʽih nga-deo; <sup>35</sup> teng cong-nying z-ka wô, “Yi-seh-lih nying, ng-lah zi yüong kwu-djôh tang-tsiang dza bæn keh-sing nying. <sup>36</sup> Ing-we yi-zin <sup>\[1\]</sup>cʽih ih-go Tiu-da, zi kwʽô zi-go kʽeo; keng gyi go yü-tông su-moh da-iah yiu s-pah nying: gyi-zi be sah-diao; z <sup>\[2\]</sup>ze-dzong gyi cü-kwu tu sæn-kʽæ, hwô-we-u-yiu. <sup>37</sup> Keh-go z-ken ʽeo-deo, zao a-wu-tsʽah go z-ʽeo, yi cʽih ih-go Kyüô-li-li-go Yiu-da, yiao-ʽôh hyü-to pah-sing keng-djôh gyi: keh-go nying yia mih-diao, z <sup>\[2\]</sup>ze-dzong gyi cü-kwu tu sæn-kʽæ-de. <sup>38</sup> Yin-dzæ ngô kyʽün ng-lah yüong li-yün keh-sing nying, ze gyi z-de: ing-we keh-go tang-sön, keh-go z-ken, ziah-z cʽih-ü nying go, pih-ding we ba-diao; <sup>39</sup> ziah-z cʽih-ü Jing-ming go, ng-lah feh neng-keo ba-diao gyi; ng-lah vi-min tso Jing-ming-go te-deo.”

<sup>33</sup> 其拉一聽聞就切齒痛恨，商量要弄煞其拉。<sup>34</sup> 但是有一個<u>法利賽</u>人，名字叫勒<u>迦瑪列</u>，是教律法個先生，衆百姓所尊重個，就來公會中央立起身，吩咐差人把使徒暫時走出外頭。<sup>35</sup> 等衆人是介話，「<u>以色列</u>人，爾拉自用顧着打賬咋辦箇星人。<sup>36</sup> 因爲以前出一個<u>丟大</u><sup>\[1\]</sup>，自誇自個口。跟其個餘黨數目大約有四百人。其自被殺掉。是隨從<sup>\[2\]</sup>其主顧都散開，化爲烏有。<sup>37</sup> 箇個事幹後頭，造挨戶冊個時候，又出一個<u>加利利</u>個<u>猶大</u>，搖惑許多百姓跟着其。箇個人也滅掉，是隨從<sup>\[2\]</sup>其主顧都散開了。<sup>38</sup> 現在我勸爾拉用離遠箇星人，隨其是了。因爲箇個打算，箇個事幹，若是出於人個，必定會敗掉；<sup>39</sup> 若是出於神明個，爾拉弗能夠敗掉其；爾拉未免做神明個對頭。」

<sup>\[1\] *Keh-go* *Tiu-da*, *pi* *da-kæ* *eo* “*Yiæ-su* *kyüông-seng* *keh-nyin*,” *tsao* *sæn* *nyin* *cʽih-go*. 箇個<u>丟大</u>，比大概謳「<u>耶穌</u>降生箇年」早三年出個。（原註）</sup>

<sup>\[2\] Ze-dzong; *ʽôh* *wô*, tʽing-sing. 隨從。或話，聽信。（原註）</sup>

<sup>40</sup> *Cong-nying* tu i-dzong gyi: ziu eo keh-sing s-du tsing-læ, tang gyi, feng-fu gyi m-nao di-kyʽi Yiæ-su-go ming-deo kông *dao-li*, ziu fông gyi kyʽi.

<sup>40</sup> 衆人都依從其。就謳箇星使徒進來，打其，吩咐其嘸得好提起<u>耶穌</u>個名頭講道理，就放其去。

<sup>41</sup> S-du li-kʽæ kong-we min-zin kyʽi; ing-we *Jing-ming* sön gyi-lah kʽo-yi we-leh Yiæ-su ming-deo ziu tao-me, keh-lah hwun-hyi. <sup>42</sup> Keh-tsao me-nyih læ sing-din teng oh-lô li-hyiang feh hyih-kʽeo læ-tih kao-hyüing, læ-tih djün foh-ing, kông Yiæ-su z Kyi-toh.

<sup>41</sup> 使徒離開公會面前去。因爲神明算其拉可以爲了<u>耶穌</u>名頭受倒霉，箇拉歡喜。<sup>42</sup> 箇遭每日來聖殿等屋落裏向弗歇口來的教訓，來的傳福音，講<u>耶穌</u>是<u>基督</u>。

---

### Sd. VI.

KEH-GO z-ʽeo meng-du to-kyʽi-læ, yiu kông Hyi-lah shih-wô go Yiu-tʽa *kyiao-yiu* ün-ʽeng Hyi-pah-læ *kyiao-yiu*, ing-we feng djoh-nyih-go kʽeo-liang, pô gyi-lah kwu-sông lao-nyüing feng feh tao-kô. <sup>2</sup> Keh-tsao jih-nyi-go s-du eo-long cong meng-du, z-ka wô, “Ah-lah tiu-kyʽi Jing-ming-go dao-li, kyʽi kwu-djôh kyʽüoh-yüong, z feh ing-kæ-go. <sup>3</sup> Sô-yi, hyüong-di, ng-lah zi-go li-hyiang yüong kæn-dzeh tsʽih-go z *cong* *kyiao-yiu* sô tsʽing-tsæn-go nying, ting tsʽong-ming-go yi be Sing-Ling do-nyiang ken-dong-go, ah-lah hao shih-lih gyi kwun keh-go z-ken: <sup>4</sup> ah-lah zi hao cün-kwun tao-kao teng djün dao-li.”

箇個時候門徒多起來，有講<u>希臘</u>說話個<u>猶太</u>教友怨恨<u>希伯來</u>教友。因爲分逐日個口糧，把其拉孤孀老𡢿分弗到家。<sup>2</sup> 箇遭十二個使徒謳攏衆門徒，是介話：「阿拉丟棄神明個道理，去顧着喫用，是弗應該個。<sup>3</sup> 所以，兄弟，爾拉自個裏向用揀擇七個是衆教友所稱讚個人，頂聰明個又被聖靈大樣感動個，阿拉好設立其管箇個事幹。<sup>4</sup> 阿拉自好專管禱告等傳道理。」

<sup>5</sup> Keh-go shih-wô ʽo-dziao *meng-du* tu hwun-hyi-go: ziu kæn-dzeh Z-di-fæn, z ting siang-sing, do-nyiang be Sing-Ling ken-dong go nying, teng Fi-lih, Pah-lo-ko-lo, Nyi-kyüô-nô, Di-meng, Pô-mi-nô, wa-yiu jih Yiu-tʽa kyiao En-di-ah nying Nyi-ko-lah; <sup>6</sup> ziu peh keh-sing nying lih læ s-du-go min-zin. *S-du* tao-kao-ts, siu en-en gyi-lah.

<sup>5</sup> 箇個說話和潮門徒都歡喜個。就揀擇<u>士提反</u>，是頂相信，大樣被聖靈感動個人，等<u>腓力</u>，<u>伯羅哥羅</u>，<u>尼迦挪</u>，<u>提門</u>，<u>巴米拿</u>，還有入<u>猶太</u>教<u>安提阿</u>人<u>尼哥拉</u>。<sup>6</sup> 就撥箇星人立來使徒個面前。使徒禱告仔，手按按其拉。

<sup>7</sup> Jing-ming-go dao-li yü-kô ʽang-kʽæ; meng-du-go su-moh læ Yiæ-lu-sah-leng do-nyiang kô-tsʽeo; tsi-s yia yiu hyü-to i-jing keh-go dao-li.

<sup>7</sup> 神明個道理愈加行開。門徒個數目來<u>耶路撒冷</u>大樣加湊。祭司也有許多依順箇個道理。

<sup>8</sup> Z-DI-FÆN siang-sing teng neng-ken tu mun-tsoh, læ pah-sing cong-nyiang tso do jing-tsih teng gyi-z. <sup>9</sup> Yiu kyi-go joh-ü Li-pah-di-nô jü-we-dông go nying, wa-yiu *kyi-go* Kwu-li-næ, Üô-lih-sæn-tʽa, Kyi-li-kyüô, Üô-si-üô *jü-we-dông-go* nying, tu bô-kyʽi-læ, teng Z-di-fæn bin-leng. <sup>10</sup> Tsih-z *Z-di-fæn* kông shih-wô yi tsʽong-ming yi be *Sing*-Ling ken-dong, gyi-lah ti-dih gyi feh-ko.

<sup>8</sup> <u>士提反</u>相信等能幹都滿足，來百姓中央做大神蹟等奇事。<sup>9</sup> 有幾個屬於<u>利百地拿</u>聚會堂個人，還有幾個<u>古利奈</u>，<u>亞力山太</u>，<u>基利家</u>，<u>亞西亞</u>聚會堂個人，都爬起來，等<u>士提反</u>辯論。<sup>10</sup> 只是<u>士提反</u>講說話又聰明又被聖靈感動，其拉抵敵其弗過。

<sup>11</sup> Gyi-lah ziu kyʽi ma nying nyiah-zao, wô, “Ah-lah tʽing-meng gyi kông pông-hwe Mo-si teng Jing-ming go shih-wô.” <sup>12</sup> *Z-ka* tʽiao-dong pah-sing teng tsiang-lao doh-shü-nying keh-sing; ziu deh-jün tseo-læ kʽô gyi, ta gyi tao kong-we-li, <sup>13</sup> peh vu-kao cü-kwu lih-kyʽi-læ wô, “Keh-go nying dziang-tʽong læ-tih pông-hwe keh sing-jün di-fông teng lih-fah. <sup>14</sup> Ah-lah z tʽing-meng gyi tsʽing-kʽeo wô, ‘Keh Nô-sah-leh-go Yiæ-su tsiang-læ iao hwe-diao keh-go di-fông, ping-tsʽia; kæ-diao Mo-si sô djün peh ah-lah go kwe-kyü.’” <sup>15</sup> Kong-we-li long-tsong zo-kæn-go nying tu tsʽing-ting kʽen gyi, kʽen-kyin gyi-go min-kʽong tsing-ziang tʽin-s-go min-kʽong ka.

<sup>11</sup> 其拉就去買人捏造，話：「阿拉聽聞其講謗毀<u>摩西</u>等神明個說話。」<sup>12</sup> 是介挑動百姓等長老讀書人箇星。就突然走來抲其，帶其到公會裏，<sup>13</sup> 撥誣告主顧立起來話：「箇個人長通來的謗毀箇聖善地方等律法。<sup>14</sup> 阿拉是聽聞其親口話，『箇<u>拿撒勒</u>個<u>耶穌</u>將來要毀掉箇個地方，並且，改掉<u>摩西</u>所傳撥阿拉個規矩。』」<sup>15</sup> 公會裏攏總坐間個人都清盯看其，看見其個面孔正像天使個面孔介。

---

### Sd. VII.

Tsi-s-deo ziu meng *gyi*, “Keh-sing z-ken ko-jün z-ka feh?”

祭司頭就問其：「箇星事幹果然是介弗？」

<sup>2</sup> Z-di-fæn ziu wô: “Cong-we shoh-pah hyüong-di, tsʽing tʽing. Ah-lah tsu-tsong Üô-pah-lah-hen feh-zing deng læ Ha-læn, wa læ Mi-sô-po-da-mi z-ʽeo, keh-we yüong-wô-go Jing-ming yin-cʽih-læ, <sup>3</sup> teng gyi wô, ‘Ng yüong tseo-cʽih peng-koh, li-kʽæ tsʽing-dzoh, tao Ngô tsiang-læ sô ts-ying ng go di-fông.’ \[Ts. 12. 1.\] <sup>4</sup> Gyi ziu li-kʽæ Kyüô-leh-ti di-fông kyʽi deng læ Ha-læn: teng-tao gyi ah-tia si-ʽeo, *Jing-ming* dzong, keh-deo tsʽin gyi tao ng-lah yin-dzæ sô deng-go di-fông. <sup>5</sup> Læ keh u-sen ʽao-vu tsʽæn-nyih s-peh gyi, lin lih-kyiah-ts cʽü tu m̆-teh; dæn-z ing-hyü we pô keh-go di-fông s-peh gyi-zi teng gyi tsiang-læ-go ʽeo-dæ hao teh-djôh; *keh* *z-ʽeo* gyi wa m-neh ng-ts læ. <sup>6</sup> Jing-ming wô, ‘Gyi-go ʽeo-dæ we cʽih-meng læ nga-koh, peh keh-deo tso nu-boh mo-næn gyi-lah, tao s-pah nyin.’ <sup>7</sup> Jing-ming yi wô, ‘Gyi-lah tso nu-boh keh koh Ngô tsiang-læ pih-ding pʽun-tön gyi; ʽeo-deo gyi-lah we tseo-cʽih, ping-tsʽia læ dông-deo di-fông we voh-z Ngô.’ \[Ts. 15. 13, 14. C. 3. 12.\] <sup>8</sup> *Jing-ming* yi teng gyi lih tsiu-keh-li-go iah: keh-tsao *Üô-pah-lah-hen* sang Yi-sah, tao di-pah nyih teng gyi ʽang tsiu-keh-li; Yi-sah *sang* Yüô-kôh; Yüô-kôh *sang* ah-lah jih-nyi-vông tsu-tsong.

<sup>2</sup> <u>士提反</u>就話：「衆位叔伯兄弟，請聽。阿拉祖宗<u>亞伯拉罕</u>弗曾庉來哈蘭，還來<u>米所波大米</u>時候，箇位榮華個神明現出來，<sup>3</sup> 等其話，『爾用走出本國，離開親族，到我將來所指引爾個地方。』\[Ts. 12. 1.\] <sup>4</sup> 其就離開迦勒底地方去庉來哈蘭。等到其阿爹死後，神明從箇頭遷其到爾拉現在所庉個地方。<sup>5</sup> 來箇烏碎毫無產業賜撥其，連立腳之處都嘸得。但是應許會把箇個地方賜撥其自等其將來個後代好得着。箇時候其還嘸得兒子來。<sup>6</sup> 神明話，『其個後代會出門來外國，撥箇頭做奴僕磨難其拉，到四百年。』<sup>7</sup> 神明又話，『其拉做奴僕箇國我將來必定判斷其。後頭其拉會走出，並且來蕩頭地方會服侍我。』\[Ts. 15. 13, 14. C. 3. 12.\] <sup>8</sup> 神明又等其立周割禮個約。箇遭<u>亞伯拉罕</u>生<u>以撒</u>，到第八日等其行周割禮。<u>以撒</u>生<u>雅各</u>。<u>雅各</u>生阿拉十二房祖宗。

<sup>9</sup> “Keh-sing tsu-tsong kyʽi Iah-seh feh-ko, ma gyi tao Yiæ-gyih kyʽi: dæn-z Jing-ming teng gyi dô-kô læ-kæn, <sup>10</sup> kyiu gyi cʽih yiang-yiang tsæ-næn, s-peh gyi læ Yiæ-gyih wông Fah-lao-go min-zin yiu eng-we teng tsʽong-ming; *Fah-lao* ziu fong gyi kwun Yiæ-gyih koh, teng wông-kong-li long-tsong z-ken.

<sup>9</sup> 「箇星祖宗氣<u>約瑟</u>弗過，賣其到<u>埃及</u>去。但是神明等其大家來間，<sup>10</sup> 救其出樣樣災難，賜撥其來<u>埃及</u>王<u>法老</u>個面前有恩惠等聰明。<u>法老</u>就封其管<u>埃及</u>國，等王宮裏攏總事幹。

<sup>11</sup> “Yiæ-gyih teng Kyüô-nen di-fông tao-cʽü yiu hwông-nyin teng do tsæ-næn; ah-lah tsu-tsong kʽeo-liang tang-sön-feh-læ. <sup>12</sup> Yüô-kôh tʽing-meng Yiæ-gyih di-fông yiu *dzing* koh, ziu sin tsʽa ah-lah tsu-tsong kyʽi. <sup>13</sup> Tao di-nyi-vah *kyʽi*, Iah-seh peh gyi hyüong-di nying-long, Iah-seh-go dzoh-veng peh Fah-lao hyiao-teh. <sup>14</sup> Keh-tsao Iah-seh eo *gyi-lah* kyʽi tsih gyi ah-tia Yüô-kôh teng gyi ʽeh-dzoh tsʽih-jih ng-go nying læ. <sup>15</sup> Yüô-kôh ziu tseo-lôh tao Yiæ-gyih di-fông; gyi-zi teng ah-lah *jih-nyi-vông* tsu-tsong tu si-de: <sup>16</sup> *ʽeo-deo* gyi-lah tsʽin tao Jü-kyin di-fông, tsông læ Üô-pah-lah-hen yüong nying-ts dzong Jü-kyin-go Ha-meh ts-seng sô ma-go veng-di.

<sup>11</sup> 「<u>埃及</u>等迦南地方到處有荒年等大災難。阿拉祖宗口糧打算弗來。<sup>12</sup> <u>雅各</u>聽聞<u>埃及</u>地方有剩穀，就先差阿拉祖宗去。<sup>13</sup> 到第二伐去，<u>約瑟</u>撥其兄弟認攏，<u>約瑟</u>個族份撥<u>法老</u>曉得。<sup>14</sup> 箇遭<u>約瑟</u>謳其拉去接其阿爹<u>雅各</u>等其合族七十五個人來。<sup>15</sup> <u>雅各</u>就走落到<u>埃及</u>地方。其自等阿拉十二房祖宗都死了。<sup>16</sup> 後頭其拉遷到<u>敘劍</u>地方，葬來<u>亞伯拉罕</u>用銀子從<u>敘劍</u>個<u>哈抹</u>子孫所買個墳地。

<sup>17</sup> “Keh *tso-dzing* ing-hyü go nyih-ts kwʽa tao-de, ziu-z Jing-ming teng Üô-pah-lah-hen vah-tsiu-ko-liao-go, pah-sing læ Yiæ-gyih hying-wông to-kyʽi-læ, <sup>18</sup> dzih-teng-tao ih-go feh nying-teh Iah-seh go sing wông-ti cʽih-læ. \[C. 1. 8.\] <sup>19</sup> Gyi yüong tsô-kyi meo-ʽæ ah-lah dzoh-veng, mo-næn ah-lah tsu-tsong; s-teh tiu-diao gyi-go na-hwun, m-neh peh gyi weh-tong.

<sup>17</sup> 「箇做成應許個日子快到了，就是神明等<u>亞伯拉罕</u>罰咒過了個，百姓來<u>埃及</u>興旺多起來，<sup>18</sup> 直等到一個弗認得<u>約瑟</u>個新皇帝出來。\[C. 1. 8.\] <sup>19</sup> 其用詐計謀害阿拉族份，磨難阿拉祖宗。使得丟掉其個奶花，嘸得撥其活東。

<sup>20</sup> “Keh-go z-ʽeo Mo-si sang-cʽih-læ, siang-mao fi-væn-go; læ ah-tia oh-li iang-leh sæn-ko yüih. <sup>21</sup> ʽEo-deo tiu-diao, Fah-lao-go nön ziu bao-læ, iang gyi tso zi-go ng-ts. <sup>22</sup> Yiæ-gyih nying-go ʽôh-veng Mo-si yiang-yiang ʽôh-ko-de; kông shih-wô, tso z-tʽi, tu yiu neng-ken.

<sup>20</sup> 「箇個時候<u>摩西</u>生出來，相貌非凡個。來阿爹屋裏養勒三個月。<sup>21</sup> 後頭丟掉，<u>法老</u>個囡就抱來，養其做自個兒子。<sup>22</sup> <u>埃及</u>人個學問<u>摩西</u>樣樣學過了。講說話，做事體，都有能幹。

<sup>23</sup> “Nyin-kyi zông s-jih shü z-ʽeo, sing-siang iao kyʽi kʽen zi-go hyüong-di Yi-seh-lih nying. <sup>24</sup> Kʽen-kyin ih-go nying be w̆e-kyʽüoh, ziu pông-dzu gyi; ping-tsʽia teng ziu næn cü-kwu pao-dziu, tang-sah keh Yiæ-gyih nying. <sup>25</sup> Gyi i-s hyüong-di pih-ding we tsʽeng-tao Jing-ming z yüong gyi-go siu læ kyiu gyi-lah: tsih-z gyi-lah tsʽeng-feh-tao. <sup>26</sup> Di-nyi nyih gyi-lah læ-kæn siang-tang, *Mo-si* tseo-læ, kyʽün gyi-lah ʽo-long, z-ka wô, ‘Beng-yiu, ng-lah z hyüong-di; dza-we dô-kô siang-ʽæ ni?’ <sup>27</sup> Keh læ-tih w̆e-kyʽüoh gyi cü-kwu ziu kyʽi-diao Mo-si, wô, ‘Jü lih ng tso kwun tso cong-nyiang-nying, hao kwun ah-lah-go tsiang ma? <sup>28</sup> Ng siang sah ngô, ziang zô-nyih sah keh Yiæ-gyih nying ma?’ \[C. 2. 14.\] <sup>29</sup> Mo-si tʽing-meng keh-kyü shih-wô ziu dao-tseo, cʽih-meng læ Mi-din di-fông; keh-deo sang liang-go ng-ts.

<sup>23</sup> 「年紀上四十歲時候，心想要去看自個兄弟<u>以色列</u>人。<sup>24</sup> 看見一個人被委曲，就幫助其。並且等受難主顧報仇，打煞箇<u>埃及</u>人。<sup>25</sup> 其意思兄弟必定會忖到神明是用其個手來救其拉。只是其拉忖弗到。<sup>26</sup> 第二日其拉來間相打，<u>摩西</u>走來，勸其拉和攏，是介話，『朋友，爾拉是兄弟。咋會大家相害呢？』<sup>27</sup> 箇來的委曲其主顧就棄掉<u>摩西</u>，話，『誰立爾做官做中央人，好管阿拉個賬嗎？<sup>28</sup> 爾想殺我，像昨日殺箇<u>埃及</u>人嗎？』\[C. 2. 14.\] <sup>29</sup> <u>摩西</u>聽聞箇句說話就逃走，出門來<u>米甸</u>地方。箇頭生兩個兒子。

<sup>30</sup> “Yi ko-leh s-jih nyin, læ Si-næ sæn-go kwʽông-iæ di-fông, yiu Cü-go Tʽin-s læ tsʽ-bang jü-li ho-kwông cong-nyiang yin-cʽih-læ peh gyi kʽen. <sup>31</sup> Mo-si ih kʽen ziu hyi-gyi keh-go hyin-ling; tseo-long-kyʽi kʽen-kʽen-siang, ziu yiu Cü-go sing-ing teng gyi wô, <sup>32</sup> ‘Ngô z ng tsu-tsong-go Jing-ming, ziu-z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming.’ \[C .3. 6.\] Mo-si fah-teo, feh ken kʽen. <sup>33</sup> Cü yi teng gyi wô, ‘Yüong tʽeh-diao ng kyiah-li-go ʽa; ing-we ng sô lih-tong-go u-sen z sing-jün-go di-fông. <sup>34</sup> Ngô pah-sing læ Yiæ-gyih di-fông ziu mo-næn, Ngô z kʽen-kyin-ko; gyi-lah-go tʽæn-sih Ngô yia tʽing-meng-ko; Ngô z kông-lôh-læ kyiu gyi cʽih. Næn-kæn læ, Ngô iao tsʽa ng tao Yiæ-gyih kyʽi.’ \[C. 3. 5, 7, 8, 1.\]

<sup>30</sup> 「又過了四十年，來<u>西奈</u>山個曠野地方，有主個天使來刺棚樹裏火光中央現出來撥其看。<sup>31</sup> <u>摩西</u>一看就稀奇箇個顯靈。走攏去看看相，就有主個聲音等其話，<sup>32</sup> 「我是爾祖宗個神明，就是<u>亞伯拉罕</u>個神明，<u>以撒</u>個神明，<u>雅各</u>個神明。」\[C .3. 6.\] <u>摩西</u>發抖，弗敢看。<sup>33</sup> 主又等其話，『用脫掉爾腳裏個鞋。因爲爾所立東個烏碎是聖善個地方。<sup>34</sup> 我百姓來<u>埃及</u>地方受磨難，我是看見過。其拉個嘆息我也聽聞過。我是降落來救其出。難間來，我要差爾到<u>埃及</u>去。』\[C. 3. 5, 7, 8, 1.\]

<sup>35</sup> “Keh-go Mo-si, gyi-lah sô fæ-gyi-go z-ka wô, “Jü lih ng tso kwun tso cong-nyiang-nying?” Jing-ming tʽôh keh tsʽ-bang jü-li sô yin-cʽih-go Tʽin-s tsʽa gyi tso kwun, tso cʽü-joh cü-kwu. <sup>36</sup> Gyi ling gyi-lah cʽih *keh-go* *di-fông*, tso jing-tsih teng gyi-z læ Yiæ-gyih, teng ʽOng-hæ, wa-yiu kwʽông-iæ di-fông, s-jih nyin kong-fu. <sup>37</sup> Z keh-go Mo-si teng Yi-seh-lih nying wô, ‘Cü ng-lah-go Jing-ming tsiang-læ dzong ng-lah hyüong-di li-hyiang we kyü-zông ih-go ziang ngô ka Sin-cü-nying peh ng-lah: ng-lah kæ tʽing Gyi.’ \[Sm. 18. 15.\] <sup>38</sup> Læ kwʽông-iæ di-fông-go kong-we li-hyiang, *keh-pin* yiu Tʽin-s læ Si-næ sæn teng Mo-si kông, *dông-pin* yiu ah-lah-go tsu-tsong, keh-go Mo-si læ gyi-lah liang-ʽô cong-nyiang; gyi yia teh-djôh keh-sing weh-ming-go tsiao-shü djün-ziu peh ah-lah. <sup>39</sup> Ah-lah tsu-tsong feh keng i-jing gyi, fæn-cün kyʽi-diao gyi, sing-li cün nyiæn-deo hyiang-djôh Yiæ-gyih, <sup>40</sup> teng Üô-leng z-ka wô, ‘Ng zao jing-ming peh ah-lah, hao tseo læ ah-lah zin-deo: ing-we ling ah-lah cʽih Yiæ-gyih di-fông keh-go Mo-si, gyi feh-tsiao pʽong-djôh soh-go kæn.’ \[C. 32. 1.\] <sup>41</sup> Keh-go z-ʽeo gyi-lah tso-cʽih siao-ngeo, ping-tsʽia do-leh tsi-veh kyʽi tsi keh-go ngeo-ziang, yi we-leh zi-go siu tso-cʽih-læ-go tong-si kwʽa-weh-kyi. <sup>42</sup> Jing-ming ziu nyin-cün, eo gyi-lah voh-z tʽin-zông hyü-to sing-siu; ziang sin-cü-nying-go shü-li yiu sia-tih, wô, ‘Yi-seh-lih-go dzoh-veng, ng læ kwʽông-iæ di-fông s-jih nyin soh yiu pô sah-sang foh-li teng li-veh læ tsi Ngô ma? <sup>43</sup> Ng we dæ-leh Mo-lôh *bu-sah-go* tsiang-bong, teng ng-lah Lin-fæn bu-sah keh-lih sing, ziu-z ng-lah sô tso-cʽih-læ-go siang-mao deh-we iao pa gyi go: Ng ziu tsʽin ng-lah tao Pô-pi-leng ko-kyʽi-go di-fông.’ \[Üô. 5. 25-27.\]

<sup>35</sup> 「箇個<u>摩西</u>，其拉所覅其個是介話，『誰立爾做官做中央人？』神明託箇刺棚樹裏所現出個天使差其做官，做取贖主顧。<sup>36</sup> 其領其拉出箇個地方，做神蹟等奇事來<u>埃及</u>，等<u>紅</u>海，還有曠野地方，四十年工夫。<sup>37</sup> 是箇個<u>摩西</u>等<u>以色列</u>人話，『主爾拉個神明將來從爾拉兄弟裏向會舉上一個像我介先知人撥爾拉。爾拉該聽其。』\[Sm. 18. 15.\] <sup>38</sup> 來曠野地方個公會裏向，箇邊有天使來<u>西奈</u>山等<u>摩西</u>講，蕩邊有阿拉個祖宗。箇個<u>摩西</u>來其拉兩下中央，其也得着箇星活命個詔書傳授撥阿拉。<sup>39</sup> 阿拉祖宗弗更依順其，反轉棄掉其，心裏轉念頭向着<u>埃及</u>，<sup>40</sup> 等<u>亞倫</u>是介話，『爾造神明撥阿拉，好走來阿拉前頭。因爲領阿拉出<u>埃及</u>地方箇個<u>摩西</u>，其弗照碰着啥個間。』\[C. 32. 1.\] <sup>41</sup> 箇個時候其拉做出小牛，並且馱勒祭物去祭箇個偶像，又爲了自個手做出來個東西快活記。<sup>42</sup> 神明就扭轉，謳其拉服侍天上許多星宿。像先知人個書裏有寫的，話，「<u>以色列</u>個族份，爾來曠野地方四十年啥有把殺牲福禮等禮物來祭我嗎？<sup>43</sup> 爾會抬勒<u>摩洛</u>菩薩個帳篷，等爾拉<u>臉番</u>菩薩箇粒星，就是爾拉所做出來個相貌特爲要拜其個。爾就遷爾拉到<u>巴比倫</u>過去個地方。」\[Üô. 5. 25-27.\]

<sup>44</sup> “Læ kwʽông-iæ di-fông ah-lah tsu-tsong cong-nyiang yiu keh te-tsing-go tsiang-bong, ziang keh-we teng Mo-si kông-go Cü-kwu sô feng-fu, hao tsiao kʽen-kyin-ko-go yiang-shih ka kyʽi tso gyi. <sup>45</sup> Keh-go tsiang-bong ah-lah tsu-tsong teng Iah-shü-üô tsih-djôh-ts, teh-djôh bih-koh-nying-go *di-fông* z-ʽeo ziu ta-tsing-kyʽi: keh-sing bih-koh-nying Jing-ming læ ah-lah tsu-tsong min-zin ken-cʽih, ih-dzih tao Da-bih-go z-ʽeo. <sup>46</sup> Da-bih læ Jing-ming-go min-zin teh-djôh eng-cʽong, sing-siang iao zing ih-tʽah deng-cʽü peh Yüô-kôh-go Jing-ming. <sup>47</sup> Dæn-z Sô-lo-meng teng Gyi kyʽi *sing*-din. <sup>48</sup> Jün-r keh-we ting kao-go Cü feh deng læ *nying* siu sô zao-go din; ziang keh sin-cü-nying sô wô, <sup>49</sup> ‘Cü z-ka wô, Tʽin z Ngô-go zo-we, di z Ngô dah-kyiah-teng: ng-lah yiu dza-go din kyʽi peh Ngô ni? yiu soh-go u-sen hao en-teng Ngô ni? <sup>50</sup> Keh-sing ih-tsʽih-go tong-si kyʽi feh-z Ngô-go siu sô zao-go ma?’ \[Y. 66. 1, 2.\]

<sup>44</sup> 「來曠野地方阿拉祖宗中央有箇對證個帳篷，像箇位等<u>摩西</u>講個主顧所吩咐，好照看見過個樣式介去做其。<sup>45</sup> 箇個帳篷阿拉祖宗等<u>約書亞</u>接着仔，得着別國人個地方時候就帶進去。箇星別國人神明來阿拉祖宗面前趕出，一直到<u>大闢</u>個時候。<sup>46</sup> <u>大闢</u>來神明個面前得着恩寵，心想要尋一𡍲庉處撥<u>雅各</u>個神明。<sup>47</sup> 但是<u>所羅門</u>等其起聖殿。<sup>48</sup> 然而箇位頂高個主弗庉來人手所造個殿。像箇先知人所話，<sup>49</sup> 「主是介話，天是我個座位，地是我踏腳凳。爾拉有咋個殿起撥我呢？有啥個烏碎好安頓我呢？<sup>50</sup> 箇星一切個東西豈弗是我個手所造個嗎？」\[Y. 66. 1, 2.\]

<sup>51</sup> “Ng-lah gyiang-deo-gyüih-nao, ling-sing teng ng-to m-tsiu-keh-li go, ng-lah z-djông we-nyih Sing-Ling; ng-lah z teng ng-lah-go tsu-tsong ih-yiang-go. <sup>52</sup> ʽAh-li ih-go sin-cü-nying ng-lah tsu-tsong m-neh pih-næn gyi? Yü-sin ts-tin tsing-dzih Cü-kwu iao læ go *keh-sing* *sin-cü-nying* z be gyi-lah long-sah; næn-kæn ng-lah pô keh-go tsing-dzih Cü-kwu song *kwun*, sah-diao Gyi. <sup>53</sup> Ng-lah teh-djôh tʽin-s djün-ziu-go lih-fah, wa we feh pao-siu gyi.”

<sup>51</sup> 「爾拉犟頭倔腦，靈性等耳朵嘸周割禮個，爾拉時常違逆聖靈。爾拉是等爾拉個祖宗一樣個。<sup>52</sup> 何裏一個先知人爾拉祖宗嘸得逼難其？預先指點正直主顧要來個箇星先知人是被其拉弄煞。難間爾拉把箇個正直主顧送官，殺掉其。<sup>53</sup> 爾拉得着天使傳授個律法，還會弗保守其。」

<sup>54</sup> Gyi-lah tʽing-meng keh-sing shih-wô, sing-li cʽoh-kyʽi-læ, tsʽih-tsʽ ʽeng gyi. <sup>55</sup> *Z-di-fæn* be Sing-Ling do-nyiang ken-dong, ngæn-tsing tsʽing-ting hyiang tʽin, kʽen-kyin Jing-ming-go yüong-wô, teng Yiæ-su lih læ Jing-ming-go jing-siu-pin; <sup>56</sup> ziu wô, “Ngô kʽen-kyin tʽin kʽæ-tong, Nying-go Ng-ts lih læ Jing-ming-go jing-siu-pin.” <sup>57</sup> *Cong-nying* wæ-sing eo-kyʽi-læ, en-leh ng-to, tsæn-zi üong-zông-kyʽi, <sup>58</sup> ken gyi cʽih zing-nga, do zah-deo kʽang-sah gyi: keh-sing tso kyin-tsing cü-kwu tʽeh-leh i-zông fông læ ih-go ʽeo-sang-go kyiah-ʽô, ming-z kyiao-leh Sao-lo. <sup>59</sup> Gyi-lah do zah-deo læ kʽang gyi; kʽang-go z-ʽeo Z-di-fæn læ-tih gyiu, z-ka wô, “Cü Yiæ-su, tsih-ziu ngô-go weh-ling.” <sup>60</sup> Ping-tsʽia gyü-lôh, hyiang-hyiang eo-kyʽi-læ wô, “Cü, m-nao pô keh-go ze kwe tao gyi-lah ming-ʽô.” Wô-hao ziu kwʽeng-joh-de.

<sup>54</sup> 其拉聽聞箇星說話，心裏戳起來，切齒恨其。<sup>55</sup> <u>士提反</u>被聖靈大樣感動，眼睛清盯向天，看見神明個榮華，等<u>耶穌</u>立來神明個順手邊。<sup>56</sup> 就話：「我看見天開東，人個兒子立來神明個順手邊。」<sup>57</sup> 衆人懷聲謳起來，按勒耳朵，斬齊擁上去，<sup>58</sup> 趕其出城外，馱石頭揞煞其。箇星做見證主顧脫勒衣裳放來一個後生個腳下，名字叫勒<u>掃羅</u>。<sup>59</sup> 其拉馱石頭來揞其。揞個時候<u>士提反</u>來的求，是介話：「主<u>耶穌</u>，接受我個活靈。」<sup>60</sup> 並且跪落，響響謳起來話：「主，嘸得好把箇個罪歸到其拉名下。」話好就睏熟了。

---

### Sd. VIII.

Gyi-lah long-sah Z-di-fæn, Sao-lo z hwun-hyi-go.

其拉弄煞<u>士提反</u>，<u>掃羅</u>是歡喜個。

<sup>\[1\]</sup>Keh-go z-ʽeo yiu do pih-næn z-ken tsao-djôh Yiæ-lu-sah-leng-go kyiao-we: djü-leh s-du ts-nga, cong *meng-du* tu sæn-kʽæ Yiu-tʽa teng Sah-mô-li-üô kôh-cʽü di-fông. <sup>2</sup> Yiu *kyi-go* gyin-sing-go nying dzing-lin Z-di-fæn, do-nyiang kʽoh gyi. <sup>3</sup> Sao-lo bao-nyiah kyiao-we, tseo-tsing veng-veng nying-kô, kʽô gyi nen-nen-nyü-nyü kyʽih-lôh lao-kæn-li.

箇個時候<sup>\[1\]</sup>有大逼難事幹遭着<u>耶路撒冷</u>個教會。除了使徒之外，衆門徒都散開<u>猶太</u>等<u>撒瑪利亞</u>各處地方。<sup>2</sup> 有幾個虔心個人成殮<u>士提反</u>，大樣哭其。<sup>3</sup> <u>掃羅</u>暴虐教會，走進份份人家，抲其男男女女挈落牢監裏。

<sup>\[1\] Y. ʽE. 34. 耶（穌）後（頭）34（年）。（原註）</sup>

<sup>4</sup> KEH-TSAO keh-sing sæn-kʽæ-kæn cü-kwu tseo-læ-tseo-kyʽi djün foh-ing. <sup>5</sup> Fi-lih tseo-lôh tao Sah-mô-li-üô *sang*-dzing, pô Kyi-toh-go z-ken djün peh gyi-lah tʽing. <sup>6</sup> Cong-nying tʽing-meng Fi-lih kông, kʽen-kyin gyi tso-go gyi-z, ziu tsæn-zi liu-sing gyi-go shih-wô. <sup>7</sup> Yiu hyü-to be ao-tsao kyü sô vu-tih go nying, *kyü* yüô-yüô-si ka tseo-cʽih; wa-yiu hyü-to fong-tʽæn-go kwa-kyiah-go teh-djôh i-hao. <sup>8</sup> Keh-go zing-li ziu do-nyiang hwun-hyi.

<sup>4</sup> 箇遭箇星散開間主顧走來走去傳福音。<sup>5</sup> <u>腓力</u>走落到<u>撒瑪利亞</u>省城，把<u>基督</u>個事幹傳撥其拉聽。<sup>6</sup> 衆人聽聞<u>腓力</u>講，看見其做個奇事，就斬齊留心其個說話。<sup>7</sup> 有許多被鏖糟鬼所附的個人，鬼嗄嗄嘶介走出。還有許多風癱個拐腳個得着醫好。<sup>8</sup> 箇個城裏就大樣歡喜。

<sup>9</sup> Yiu ih-go nying kyiao-leh Si-meng, su-djông læ keh-go zing-li yüong zia-fah, s-teh Sah-mô-li-üô pah-sing tu hyi-gyi; zi læ-tih kwʽô zi-go do kʽeo: <sup>10</sup> cong-nying do-do-siao-siao tu tʽing-sing gyi, z-ka wô, “Keh-go nying z Jing-ming-go do neng-ken.” <sup>11</sup> Ing-we gyi yüong zia-fah s-teh pah-sing hyi-gyi yi-kying dziang-kyiu-de, sô-yi tu tʽing-sing gyi. <sup>12</sup> Dæn-z kyi-kying siang-sing Fi-lih djün Jing-koh-go foh-ing teng Yiæ-su Kyi-toh-go ming-deo, nen-nen-nyü-nyü tu ziu si-li. <sup>13</sup> Si-meng zi yia siang-sing-de; ziu si-li ts-ʽeo z-djông teng Fi-lih dô-kô læ-kæn; kʽen-kyin sô tso-cʽih-læ-go gyi-z teng do jing-tsih, ziu hyi-gyi.

<sup>9</sup> 有一個人叫勒<u>西門</u>，素常來箇個城裏用邪法，使得<u>撒瑪利亞</u>百姓都稀奇。自來的誇自個大口。<sup>10</sup> 衆人大大小小都聽信其，是介話：「箇個人是神明個大能幹。」<sup>11</sup> 因爲其用邪法使得百姓稀奇已經長久了，所以都聽信其。<sup>12</sup> 但是既經相信<u>腓力</u>傳神國個福音等<u>耶穌</u> <u>基督</u>個名頭，男男女女都受洗禮。<sup>13</sup> <u>西門</u>自也相信了。就洗禮之後時常等<u>腓力</u>大家來間。看見所做出來個奇事等大神蹟，就稀奇。

<sup>14</sup> Yiæ-lu-sah-leng keh-sing s-du tʽing-meng Sah-mô-li-üô yi-kying tsih-ziu Jing-ming-go dao-li, ziu tsʽa Pe-teh teng Iah-ʽen tao gyi-lah u-sen kyʽi. <sup>15</sup> Kyi-jün tseo-tao, ziu tʽi gyi-lah tao-kao, iao gyi teh-djôh Sing-Ling. <sup>16</sup> (Ing-we gyi-cong *Sing-Ling* wa m-nying ling-djôh-ko; gyi-lah tæn-tsih vong Cü Yiæ-su-go ming-deo ziu si-li.) <sup>17</sup> Keh-tsao *keh* *liang-go* *s-du* pô siu en-en gyi-lah, gyi-lah ziu teh-djôh Sing-Ling.

<sup>14</sup> <u>耶路撒冷</u>箇星使徒聽聞<u>撒瑪利亞</u>已經接受神明個道理，就差<u>彼得</u>等<u>約翰</u>到其拉烏碎去。<sup>15</sup> 既然走到，就替其拉禱告，要其得着聖靈。<sup>16</sup> （因爲其中聖靈還嘸人臨着過。其拉單只奉主<u>耶穌</u>個名頭受洗禮。）<sup>17</sup> 箇遭箇兩個使徒把手按按其拉，其拉就得着聖靈。

<sup>18</sup> Si-meng kʽen-kyin s-du siu en-en jü, ziu yiu Sing-Ling s-peh gyi, do nying-ts peh gyi-lah, z-ka wô, <sup>19</sup> “Keh-go gyün-ping peh ngô ts, s-teh ngô-go siu sô en-go cü-kwu yia we teh-djôh Sing-Ling.” <sup>20</sup> Pe-teh teng gyi wô, “Ng-go nying-ts teng ng dô-kô mih-diao, ing-we ng siang pô dong-din ma Jing-ming-go eng-s. <sup>21</sup> Kông-tao keh-go z-ken, ng ih-ngæn m-veng; ing-we læ Jing-ming-go min-zin ng-go sing feh tön-tsing. <sup>22</sup> Keh-lah yüong ao-hwe keh-go w̆a-cʽü, gyiu-gyiu Jing-ming, ʽôh-tsia ng keh-go sing-siang hao nyiao-sô. <sup>23</sup> Ngô kʽen ng z læ kwʽu-tæn li-hyiang, yi be ôh-nyiæn bo-djü-tih.” <sup>24</sup> Si-meng ziu we-teh, z-ka wô, “Ng-lah tʽi ngô gyiu-gyiu Cü, s-teh ng-lah sô kông-go ih-ngæn feh we ling-djôh ngô.”

<sup>18</sup> <u>西門</u>看見使徒手按按聚，就有聖靈賜撥其，馱銀子撥其拉，是介話，<sup>19</sup> 「箇個權柄撥我仔，使得我個手所按個主顧也會得着聖靈。」<sup>20</sup> <u>彼得</u>等其話：「爾個銀子等爾大家滅掉，因爲爾想把銅鈿買神明個恩賜。<sup>21</sup> 講到箇個事幹，爾一眼嘸份。因爲來神明個面前爾個心弗端正。<sup>22</sup> 箇拉用懊悔箇個壞處，求求神明，或者爾箇個心想好饒赦。<sup>23</sup> 我看爾是來苦膽裏向，又被惡念縛住的。」<sup>24</sup> <u>西門</u>就回答，是介話：「爾拉替我求求主，使得爾拉所講個一眼弗會臨着我。」

<sup>25</sup> Keh liang-go s-du kyi-jün tso te-tsing kông Cü-go dao-li, ziu kyü Yiæ-lu-sah-leng kyʽi, *jing-lu* djün foh-ing læ Sah-mô-li-üô hyü-to hyiang-tsʽeng.

<sup>25</sup> 箇兩個使徒既然做對證講主個道理，就歸<u>耶路撒冷</u>去，順路傳福音來<u>撒瑪利亞</u>許多鄉村。

<sup>26</sup> YIU Cü-go tʽin-s teng Fi-lih z-ka wô, “Bô-kyʽi-læ, hyiang nen-pin kyʽi, tseo tao keh-da dzong Yiæ-lu-sah-leng tao Kyüô-sah kyʽi-go lu: ziu-z kwʽông-iæ di-fông-go *lu*.” <sup>27</sup> Gyi ziu dong-sing kyʽi. Kʽeo-kʽeo yiu ih-go Kwu-jih nying, z Kwu-jih nyü-wông Ken-da-kyi yiu gyün-ping go tʽa-kæn, kwun gyi long-tsong tsʽông-kwʽu cü-kwu; gyi zông Yiæ-lu-sah-leng kyʽi li-pa, <sup>28</sup> cün-læ zo læ tsʽô-ts-li, doh sin-cü Yi-sæ-üô *keh-peng* *shü*.

<sup>26</sup> 有主個天使等<u>腓力</u>是介話：「爬起來，向南邊去，走到箇埭從<u>耶路撒冷</u>到<u>迦薩</u>去個路。就是曠野地方個路。」<sup>27</sup> 其就動身去。扣扣有一個<u>古實</u>人，是<u>古實</u>女王<u>干大基</u>有權柄個太監，管其攏總倉庫主顧。其上<u>耶路撒冷</u>去禮拜，<sup>28</sup> 轉來坐來車子裏，讀先知<u>以賽亞</u>箇本書。

<sup>29</sup> *Sing*-Ling teng Fi-lih wô, “Ng yüong tseo-long-kyʽi, hao teng keh-dzing tsʽô-ts *li-hyiang* *cü-kwu* jü-de.” <sup>30</sup> Fi-lih peng-long-kyʽi, tʽing-meng gyi doh sin-cü Yi-sæ-üÔ-go *shü*, ziu wô, “Ng sô doh-go, ming-bah feh?” <sup>31</sup> Gyi wô, “Ziah m-nying kʽæ-dao ngô, dza neng-keo *ming-bah* ni?” Ziu tsʽing Fi-lih zông-læ, dô-kô zo-lôh.

<sup>29</sup> 聖靈等<u>腓力</u>話：「爾用走攏去，好等箇乘車子裏向主顧聚隊。」<sup>30</sup> <u>腓力</u>奔攏去，聽聞其讀先知<u>以賽亞</u>個書，就話：「爾所讀個，明白弗？」<sup>31</sup> 其話：「若嘸人開導我，咋能夠明白呢？」就請<u>腓力</u>上來，大家坐落。

<sup>32</sup> Gyi sô doh-go keh-pʽin shü ziu-wô, “Gyi ziang ih-tsah yiang ka, be nying kyʽin-kyʽi sah-diao; yi ziang ih-tsah siao-yiang læ tsin gyi mao cü-kwu-go min-zin feh hyiang, Gyi ih-ngæn feh kʽæ kʽeo. <sup>33</sup> Gyi pe-zin-go z-ʽeo, ih-ngæn m-neh teh-djôh kong-dao-go pʽun-tön: jü neng-keo kông-tao Gyi-go shü-dæ ni? ing-we Gyi-go sing-ming z læ shü-kæn-zông cʽih-tʽeh-de.” \[Y. 53. 7, 8.\] <sup>34</sup> Tʽa-kæn teng Fi-lih wô, “Tsʽing-meng ng, sin-cü-nying kông keh-go shih-wô z ts-tin jü? wa-z gyi-zi, wa-z bih-nying?” <sup>35</sup> Fi-lih kʽæ kʽeo, ziu dzong keh-go shü kyʽi-deo, djün Yiæ-su-go foh-ing peh gyi tʽing. <sup>36</sup> Gyi-lah lu-zông tao-leh ih-tʽah yiu shü go u-dông: tʽa-kæn ziu wô, “Dông-deo yiu shü læ-tong; ngô ziu si-li yiu soh-go tsu-kah ma?” <sup>37</sup> Fi-lih wô, “Ng ziah-z ih-sing siang-sing, hao-s-teh-go.” *Tʽa-kæn* we-teh wô, “Ngô siang-sing Yiæ-su Kyi-toh z Jing-ming-go Ng-ts.” <sup>38</sup> Gyi ziu feng-fu tsʽô-ts deng-lôh: Fi-lih teng tʽa-kæn keh liang-go nying dô-kô tseo-lôh tao shü-go u-sen; *Fi-lih* teng gyi ʽang si-li.

<sup>32</sup> 其所讀個箇篇書就話：「其像一隻羊介，被人牽去殺掉。又像一隻小羊來剪其毛主顧個面前弗響，其一眼弗開口。<sup>33</sup> 其卑賤個時候，一眼嘸得得着公道個判斷。誰能夠講到其個世代呢？因爲其個性命是來世間上出脫了。」\[Y. 53. 7, 8.\] <sup>34</sup> 太監等<u>腓力</u>話：「請問爾，先知人講箇個說話是指點誰？還是其自，還是別人？」<sup>35</sup> <u>腓力</u>開口，就從箇個書起頭，傳<u>耶穌</u>個福音撥其聽。<sup>36</sup> 其拉路上到了一𡍲有水個烏蕩。太監就話：「蕩頭有水來東。我受洗禮有啥個阻隔嗎？」<sup>37</sup> <u>腓力</u>話：「爾若是一心相信，好使得個。」太監回答話：「我相信<u>耶穌</u> <u>基督</u>是神明個兒子。」<sup>38</sup> 其就吩咐車子庉落。<u>腓力</u>等太監箇兩個人大家走落到水個烏碎。<u>腓力</u>等其行洗禮。

<sup>39</sup> Dzong shü-go u-dông tseo-zông-læ, Cü-go Ling ziu ta-leh Fi-lih kyʽi; tʽa-kæn hwun-hwun-hyi-hyi tseo zi-go lu, m-neh tsæ kʽen-kyin Fi-lih. <sup>40</sup> Dæn-z Fi-lih tao Üô-so-tu læ-kæn: ziu tseo-ko-kyʽi, i-lu læ kôh zing-li djün foh-ing, ih-dzih tao Kæ-sah-li-üô.

<sup>39</sup> 從水個烏蕩走上來，主個靈就帶勒<u>腓力</u>去。太監歡歡喜喜走自個路，嘸得再看見<u>腓力</u>。<sup>40</sup> 但是<u>腓力</u>到<u>亞鎖都</u>來間。就走過去，依路來各城裏傳福音，一直到<u>該撒利亞</u>。

---

### Sd. IX.

SAO-LO wa kyʽi-hwu-hwu heng-hô Cü-go meng-du, iao long-sah gyi-lah, ziu tseo tao tsi-s-deo-go u-sen, <sup>2</sup> tsʽing gyi sia sing *peh* *gyi* *ta* tao Da-mô-seh keh-sing jü-we-dông, s-teh *Sao-lo* ziah pʽong-djôh <sup>\[1\]</sup>keh-lu nying, ze-bin nen-nen-nyü-nyü, tu hao bo-leh gyi ka tao Yiæ-lu-sah-leng læ.

<u>掃羅</u>還氣呼呼狠呵主個門徒，要弄煞其拉，就走到祭司頭個烏碎，<sup>2</sup> 請其寫信撥其帶到<u>大馬色</u>箇星聚會堂，使得<u>掃羅</u>若碰着箇路<sup>\[1\]</sup>人，隨便男男女女，都好縛勒其解到<u>耶路撒冷</u>來。

<sup>\[1\] Sd. 19. 9, <sup>23</sup> *fæn* keh-go dao-li, *teng* *dông-deo* *fæn* keh-lu, *peng-veng* *tso* *z*. Sd. 19. 9, <sup>23</sup> 翻「箇個道理」，等蕩頭翻「箇路」，本文做字。（原註）</sup>

<sup>3</sup> Lu kwʽa tseo tao Da-mô-seh siang-gying, hweh-r-jün yiu tʽin-li-go liang-kwông dön-kyʽün tsiao-djôh gyi; <sup>4</sup> gyi ziu tih-tao di-yiang-li, tʽing-meng yiu sing-ing teng gyi wô, “Sao-lo, Sao-lo, ng dza-we pih-næn Ngô ni?” <sup>5</sup> Gyi wô, “Cü, Ng z jü?” Cü wô, “Ngô ziu-z ng sô pih-næn-go Yiæ-su: ng kyiah læ-tih tʽih-djôh tsʽ z næn-go.” <sup>6</sup> Gyi hah-leh gwah-gwah-teo wô, “Cü, Ng iao ngô dza tso?” Cü teng gyi *wô*, “Bô-kyʽi-læ, tsing zing kyʽi; ng kæ dza tso tsiang-læ we wô hyiang ng dao-gyi.”

<sup>3</sup> 路快走到<u>大馬色</u>相近，忽而然有天裏個亮光團圈照着其。<sup>4</sup> 其就跌倒地垟裏，聽聞有聲音等其話：「<u>掃羅</u>，<u>掃羅</u>，爾咋會逼難我呢？」<sup>5</sup> 其話：「主，爾是誰？」主話：「我就是爾所逼難個<u>耶穌</u>。爾腳來的踢着刺是難個。」<sup>6</sup> 其嚇勒刮刮抖話：「主，爾要我咋做？」主等其話：「爬起來，進城去。爾該咋做將來會話向爾道其。」

<sup>7</sup> Keh-sing dong-de tseo-go cü-kwu tʽing-meng keh-go sing-hyiang, m-neh kʽen-kyin soh-go nying; *tsih* we ô-kʽeo-vu-yin lih-tong.

<sup>7</sup> 箇星同隊走個主顧聽聞箇個聲響，嘸得看見啥個人，只會啞口無言立東。

<sup>8</sup> Sao-lo dzong di-yiang-li bô-kyʽi; ngæn-tsing kʽæ-kʽæ, ih-ngæn ve kʽen: gyi-lah ziu te-leh gyi siu, ling gyi tsing Da-mô-seh. <sup>9</sup> Yiu sæn nyih m-neh kʽen-kyin, dzô væn tu feh kyʽüoh.

<sup>8</sup> <u>掃羅</u>從地垟裏爬起。眼睛開開，一眼𣍐看。其拉就𠡒勒其手，領其進<u>大馬色</u>。<sup>9</sup> 有三日嘸得看見，茶飯都弗喫。

<sup>10</sup> Da-mô-seh yiu ih-go meng-du, ming-z kyiao-leh Üô-nô-nyi-üô; gyi kʽen-kyin hyin-ling, Cü teng gyi wô, “Üô-nô-nyi-üô.” Gyi wô, “Cü, ngô læ-tong.” <sup>11</sup> Cü teng gyi *wô*, “Bô-kyʽi, tao keh-da kyiao-leh Dzih-ka kyʽi; læ Yiu-da oh-li tang-tʽing ih-go Da-su nying, ming-z kyiao-leh Sao-lo. Gyi yin-dzæ læ-kæn tao-kao; <sup>12</sup> yi-kying kʽen-kyin hyin-ling yiu ih-go nying ming-z kyiao-leh Üô-nô-nyi-üô tseo-tsing-læ, siu en-en gyi, hao peh gyi ngæn-tsing liang.” <sup>13</sup> Üô-nô-nyi-üô ziu we-teh wô, “Cü, Ngô yi-kying tʽing-meng hyü-to nying kông keh-go nying yiu to-siao næn-cʽü dæ Ng Yiæ-lu-sah-leng-go sing-du: <sup>14</sup> *yin-dzæ* gyi dông-deo læ-tong, yiu tsi-s-deo-go gyün-ping hao bo væn-pah tao-kao Ng ming-deo go cü-kwu.” <sup>15</sup> Cü teng gyi wô, “Ng kyʽi; gyi z Ngô kæn-shün-go kyʽi-ming, hao yiang-kʽæ Ngô-go ming-deo læ bih-koh-nying, teng kyüing-wông, teng Yi-seh-lih pah-sing-go min-zin. <sup>16</sup> Ngô we peh gyi hyiao-teh, gyi we-leh Ngô-go ming-deo pih iao kyʽüoh to-siao kwʽu-deo.”

<sup>10</sup> <u>大馬色</u>有一個門徒，名字叫勒<u>亞拿尼亞</u>。其看見顯靈，主等其話：「<u>亞拿尼亞</u>。」其話：「主，我來東。」<sup>11</sup> 主等其話：「爬起，到箇埭叫勒<u>直</u>街去。來<u>猶大</u>屋裏打聽一個<u>大數</u>人，名字叫勒<u>掃羅</u>。其現在來間禱告。<sup>12</sup> 已經看見顯靈有一個人名字叫勒<u>亞拿尼亞</u>走進來，手按按其，好撥其眼睛亮。」<sup>13</sup> <u>亞拿尼亞</u>就回答話：「主，我已經聽聞許多人講箇個人有多少難處待爾<u>耶路撒冷</u>個聖徒。<sup>14</sup> 現在其蕩頭來東，有祭司頭個權柄好縛凡百禱告爾名頭個主顧。」<sup>15</sup> 主等其話：「爾去。其是我揀選個器皿，好揚開我個名頭來別國人，等君王，等<u>以色列</u>百姓個面前。<sup>16</sup> 我會撥其曉得，其爲了我個名頭必要喫多少苦頭。」

<sup>17</sup> Üô-nô-nyi-üô ziu kyʽi-de, tseo-tsing keh-go oh-li; siu en-en gyi, wô, “Hyüong-di Sao-lo, Cü, ziu-z ng lu-zông læ yin-cʽih peh ng kʽen go Yiæ-su, Gyi tsʽa ngô s-teh ng ngæn-tsing liang, yi hao peh ng Sing-Ling ziu-leh mun-tsoh.” <sup>18</sup> Hweh-jün ngæn-tsing-li yiu ziang ng-ling ka tong-si tih-lôh, lih-kʽeh ziu kʽen-kyin-de; gyi bô-kyʽi, ziu si-li: <sup>19</sup> væn kyʽüoh-hao, nying ziu sin-soh-de.

<sup>17</sup> <u>亞拿尼亞</u>就去了，走進箇個屋裏。手按按其，話：「兄弟<u>掃羅</u>，主，就是爾路上來現出撥爾看個<u>耶穌</u>，其差我使得爾眼睛亮，又好撥爾聖靈受勒滿足。」<sup>18</sup> 忽然眼睛裏有像魚鱗介東西跌落，立刻就看見了。其爬起，受洗禮。<sup>19</sup> 飯喫好，人就鮮索了。

Sao-lo teng Da-mô-seh-go meng-du deng-zông kyi nyih; <sup>20</sup> ziu læ keh-sing jü-we-dông-li djün Kyi-toh z Jing-ming-go Ng-ts. <sup>21</sup> Væn-pah tʽing-meng-go cü-kwu tu hyi-gyi, z-ka wô, “Læ Yiæ-lu-sah-leng ʽæ keh-sing tao-kao keh-go ming-deo cü-kwu, wa-yiu tao dông-deo læ deh-i iao bo gyi-lah ka peh tsi-s-deo go, kyʽi feh-z keh-go nying ma?” <sup>22</sup> Sao-lo yüih-fah kô lih-liang, poh-tao keh-sing deng læ Da-mô-seh go Yiu-tʽa nying, kʽao-jih Yiæ-su z Kyi-toh.

<u>掃羅</u>等<u>大馬色</u>個門徒庉上幾日。<sup>20</sup> 就來箇星聚會堂裏傳<u>基督</u>是神明個兒子。<sup>21</sup> 凡百聽聞個主顧都稀奇，是介話：「來<u>耶路撒冷</u>害箇星禱告箇個名頭主顧，還有到蕩頭來特意要縛其拉解撥祭司頭個，豈弗是箇個人嗎？」<sup>22</sup> <u>掃羅</u>越發加力量，駁倒箇星庉來<u>大馬色</u>個<u>猶太</u>人，靠實<u>耶穌</u>是<u>基督</u>。

<sup>23</sup> <sup>\[1\]</sup>Ko-leh hyü-to nyih-su, keh-sing Yiu-tʽa nying dô-kô siang-liang iao long-sah gyi: <sup>24</sup> dæn-z gyi-lah-go kyi-meo be Sao-lo teh-cü. Gyi-lah nyih-yia siu-djü dzing-meng, tang-tsiang iao sah gyi: <sup>25</sup> meng-du yia-tao pô Sao-lo læ læn-li tiao-lôh dzing-kyiah-yin.

<sup>23</sup> 過了許多日數<sup>\[1\]</sup>，箇星<u>猶太</u>人大家商量要弄煞其。<sup>24</sup> 但是其拉個計謀被<u>掃羅</u>得知。其拉日夜守住城門，打賬要殺其。<sup>25</sup> 門徒夜到把<u>掃羅</u>來籃裏吊落城腳沿。

<sup>\[1\] Y. ʽE. 37. 耶（穌）後（頭）37（年）。（原註）</sup>

<sup>26</sup> Sao-lo tao-leh Yiæ-lu-sah-leng, sing-siang kyih-kyiao meng-du: dæn-z gyi-lah tu pʽô gyi, feh siang-sing gyi z-go meng-du. <sup>27</sup> Pô-nô-pô ta-leh gyi kyʽi kyin s-du, pô gyi lu-zông dza-go kʽen-kyin Cü, *Cü* z teng gyi kông-ko-de, wa-yiu læ Da-mô-seh yüong Yiæ-su-go ming-deo dza fông-tæn kông, tu dziang-si wô hyiang gyi-lah dao. <sup>28</sup> Keh-tsao *Sao-lo* læ Yiæ-lu-sah-leng teng meng-du dô-kô tsing-tsing-cʽih-cʽih: <sup>29</sup> gyi yüong Cü Yiæ-su-go ming-deo fông-tæn kông *dao-li*, teng keh-sing kông Hyi-lah shih-wô go Yiu-tʽa nying dô-kô bin-leng: dæn-z gyi-lah dong-siu iao sah gyi. <sup>30</sup> Hyüong-di teh-cü, ziu song gyi tao Kæ-sah-li-üô, peh gyi tao Da-su kyʽi.

<sup>26</sup> <u>掃羅</u>到了<u>耶路撒冷</u>，心想結交門徒。但是其拉都怕其，弗相信其是個門徒。<sup>27</sup> <u>巴拿巴</u>帶勒其去見使徒，把其路上咋個看見主，主是等其講過了，還有來<u>大馬色</u>用<u>耶穌</u>個名頭咋放膽講，都詳細話向其拉道。<sup>28</sup> 箇遭<u>掃羅</u>來<u>耶路撒冷</u>等門徒大家進進出出。<sup>29</sup> 其用主<u>耶穌</u>個名頭放膽講道理，等箇星講<u>希臘</u>說話個<u>猶太</u>人大家辯論。但是其拉動手要殺其。<sup>30</sup> 兄弟得知，就送其到<u>該撒利亞</u>，撥其到<u>大數</u>去。

<sup>31</sup> *KEH-GO* *z-ʽeo* ʽen Yiu-tʽa teng Kyüô-li-li teng Sah-mô-li-üô-go kyiao-we yiu en-tæn; dzing-dziu teh-kyʽi, pʽô-gyü Cü ka tso-nying; ping-tsʽia teh-djôh Sing-Ling-go en-w̆e, kô-tsʽeo su-moh.

<sup>31</sup> 箇個時候咸<u>猶太</u>等<u>加利利</u>等<u>撒瑪利亞</u>個教會有安耽。成就德氣，怕懼主介做人。並且得着聖靈個安慰，加湊數目。

<sup>32</sup> <sup>\[1\]</sup>Pe-teh tseo-læ-tseo-kyʽi kʽen-kʽen cong *sing-du*, yiu ih-tsao tseo-lôh tao Li-da deng-kæn-go sing-du u-sen. <sup>33</sup> Keh-deo pʽong-djôh ih-go nying, ming-z kyiao-leh Yi-nyi-yüô, pah nyin kwʽeng læ min-zông-li, z sang fong-tʽæn bing go. <sup>34</sup> Pe-teh teng gyi wô, “Yi-nyi-yüô, Yiæ-su Kyi-toh peh ng djün-yü: bô-kyʽi-læ, tsing-hao ng-go min-zông.” Gyi lih-kʽeh ziu bô-kyʽi. <sup>35</sup> Z deng læ Li-da teng Sah-leng go nying tu kʽen-kyin, ziu kwe-voh Cü.

<sup>32</sup> <u>彼得</u>走來走去看看衆聖徒<sup>\[1\]</sup>，有一遭走落到<u>呂大</u>庉間個聖徒烏碎。<sup>33</sup> 箇頭碰着一個人，名字叫勒<u>以尼雅</u>，八年睏來眠牀裏，是生風癱病個。<sup>34</sup> <u>彼得</u>等其話：「<u>以尼雅</u>，<u>耶穌</u> <u>基督</u>撥爾痊癒。爬起來，整好爾個眠牀。」其立刻就爬起。<sup>35</sup> 是庉來<u>呂大</u>等<u>撒冷</u>個人都看見，就歸服主。

<sup>\[1\] Y. ʽE. 38. 耶（穌）後（頭）38（年）。（原註）</sup>

<sup>36</sup> Læ Iah-pʽô yiu ih-go nyü meng-du, ming-z Da-pi-da, fæn-cʽih-læ kyiao-leh <sup>\[1\]</sup>To-kyüô; gyi z kwông-ʽang hao-z teng tsiu-tsi nying-kô. <sup>37</sup> Keh-go z-ʽeo gyi sang bing si-de; gyi s-siu gyiang-hao en læ leo-teng. <sup>38</sup> Li-da z teng Iah-pʽô siang-gying; meng-du tʽing-meng Pe-teh læ keh-deo, tsʽa liang-go nying kyʽi tsʽing gyi, <sup>\[2\]</sup>wô, “M-nao feh-sô-teh tao ah-lah dông-deo læ.”

<sup>36</sup> 來<u>約帕</u>有一個女門徒，名字<u>大比大</u>，翻出來叫勒<u>多加</u>。其是廣行好事等周濟人家。<sup>37</sup> 箇個時候其生病死了。其屍首滰好安來樓頂。<sup>38</sup> <u>呂大</u>是等<u>約帕</u>相近。門徒聽聞<u>彼得</u>來箇頭，差兩個人去請其，話：「嘸得好弗捨得到阿拉蕩頭來。<sup>\[2\]</sup>」

<sup>\[1\] To-kyüô, *go* *ka-shih*, *ziu-z* tsʽ-loh. <u>多加</u>個解說就是雌鹿。（原註）</sup>

<sup>\[2\] *ʽÔh* *wô*, soh-soh ziu ko-læ, m-nao tæn-kôh. 或話，速速就過來，嘸得好耽擱。（原註）</sup>

<sup>39</sup> Pe-teh ziu dong-sing, teng gyi-lah dô-kô kyʽi. Tseo-tao, gyi-lah ling gyi zông leo-teng: yiu hyü-to kwu-sông lao-nyüing lih læ Pe-teh-go bông-pin læ-tih kʽoh, ping-tsʽia pô To-kyüô wa læ-tong z-ʽeo sô tso-go li-nga i-zông, peh gyi kʽen. <sup>40</sup> Pe-teh peh gyi-lah tu tseo-cʽih, ziu gyü-lôh tao-kao; *ʽeo-deo* nyin-cün dziao-leh s-siu wô, “Da-pi-da, bô-kyʽi-læ.” Gyi kʽæ-kʽæ ngæn-tsing; kʽen-kyin Pe-teh, ziu zo-kyʽi-læ. <sup>41</sup> *Pe-teh* di siu peh gyi, tông gyi kyʽi-læ: ziu eo-long keh-sing sing-du teng kwu-sông lao-nyüing, peh gyi-lah kʽen gyi z weh-de. <sup>42</sup> ʽEn Iah-pʽô di-fông tu teh-cü-de, ziu yiu hyü-to nying siang-sing Cü. <sup>43</sup> *Pe-teh* læ Iah-pʽô deng-leh deh-ma nyih, læ ih-go bi-ziang s-vu Si-meng-go oh-li.

<sup>39</sup> <u>彼得</u>就動身，等其拉大家去。走到，其拉領其上樓頂。有許多孤孀老𡢿立來<u>彼得</u>個旁邊來的哭，並且把<u>多加</u>還來東時候所做個裏外衣裳，撥其看。<sup>40</sup> <u>彼得</u>撥其拉都走出，就跪落禱告。後頭扭轉朝勒屍首話：「<u>大比大</u>，爬起來。」其開開眼睛，看見<u>彼得</u>，就坐起來。<sup>41</sup> <u>彼得</u>提手撥其，擋其起來。就謳攏箇星聖徒等孤孀老𡢿，撥其拉看其是活了。<sup>42</sup> 咸<u>約帕</u>地方都得知了，就有許多人相信主。<sup>43</sup> <u>彼得</u>來<u>約帕</u>庉勒特買日，來一個皮匠師父<u>西門</u>個屋裏。

---

### Sd. X.

<sup>\[1\]</sup>KÆ-SAH-LI-ÜÔ yiu ih-go nying, ming-z kyiao-leh Ko-nyi-liu, z Yi-da-li keh-ying-go pah-tsong; <sup>2</sup> gyi nying gyin-sing, lin gyi ʽo-kô tu pʽô-gyü Jing-ming, ping-tsʽia kwông-ʽang hao-z peh pah-sing, djông-djông tao-kao Jing-ming. <sup>3</sup> ʽÔ-pun-nyih mao sæn tin-cong z-ʽeo, ming-ming kʽen-kyin Jing-ming-go tʽin-s hyin-ling tseo-tsing gyi u-sen læ, teng gyi wô, “Ko-nyi-liu.” <sup>4</sup> Ko-nyi-liu tsʽing-ting kʽen gyi, kyʽih-ih-kying, wô, “Cü, soh-go z-tʽi?” *Tʽin-s* teng gyi wô, “Ng-go tao-kao, ng-go hao-z, yi-kying sing-zông tao Jing-ming-go min-zin kyi-teh-kæn-de. <sup>5</sup> Næn-kæn ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; <sup>6</sup> gyi tæn-kôh læ ih-go bi-ziang Si-meng oh-li, z læ hæ pin-yin: ng kæ tso go z-ken gyi we wô hyiang ng dao.”

<u>該撒利亞</u>有一個人<sup>\[1\]</sup>，名字叫勒<u>哥尼流</u>，是<u>以大利</u>箇營個百總。<sup>2</sup> 其人虔心，連其和家都怕懼神明，並且廣行好事撥百姓，常常禱告神明。<sup>3</sup> 下半日毛三點鐘時候，明明看見神明個天使顯靈走進其烏碎來，等其話：「<u>哥尼流</u>。」<sup>4</sup> <u>哥尼流</u>清盯看其，喫一驚，話：「主，啥個事體？」天使等其話：「爾個禱告，爾個好事，已經升上到神明個面前記得間了。<sup>5</sup> 難間爾好差人到<u>約帕</u>去，請<u>西門</u>來，就是叫勒<u>彼得</u>個。<sup>6</sup> 其耽擱來一個皮匠<u>西門</u>屋裏，是來海邊沿。爾該做個事幹其會話向爾道。」

<sup>\[1\] Y. ʽE. 41. 耶（穌）後（頭）41（年）。（原註）</sup>

<sup>7</sup> Teng gyi kông-go tʽin-s kyʽi-de, Ko-nyi-liu ziu eo liang-go yüong-nying, teng sing-pin z-ʽeo-tong ih-go gyin-sing-go ying-ping, <sup>8</sup> pô keh-sing z-ken long-tsong wô hyiang gyi-lah dao, ziu tsʽa gyi-lah tao Iah-pʽô kyʽi.

<sup>7</sup> 等其講個天使去了，<u>哥尼流</u>就謳兩個傭人，等身邊侍候東一個虔心個營兵，<sup>8</sup> 把箇星事幹攏總話向其拉道，就差其拉到<u>約帕</u>去。

<sup>9</sup> Di-nyi nyih, keh sæn-go nying læ-kæn tseo lu, kwʽa tao dzing-li de, iah-læ tsiu-ko ka kwông-kying, Pe-teh tseo-zông oh-teng kyʽi tao-kao. <sup>10</sup> *ʽEo-deo* teh-cü du-kyi, sing-siang iao kyʽüoh: gyi-lah tsing-hao læ-tih be-bæn z-ʽeo, gyi hweh-jün gyün-kyʽi, <sup>11</sup> kʽen-kyin tʽin kʽæ-kʽæ-læ, yiu ih-yiang tong-si kông-lôh gyi-go u-sen, ziang ih-kwʽe do-do pu, bo-leh s-tsah kôh, dang-lôh læ di-yiang-li; <sup>12</sup> li-deo yiu pah-yiang di-zông s-tsah-kyiah-go sang-kʽeo, yia-siu, djong-dzi, teng tʽin-li-go tiao. <sup>13</sup> Ziu yiu sing-ing teng gyi wô, “Pe-teh, bô-kyʽi-læ; sah-sah, kyʽüoh-ts.” <sup>14</sup> Pe-teh wô, “Cü, s-feh-teh-go; væn-pah ao-tsao feh kyih-zing-go tong-si ngô dzong m-neh kyʽüoh-ko.” <sup>15</sup> Di-nyi-tsao yi yiu sing-ing teng gyi wô, “Jing-ming sô long kyih-zing go, ng m-nao sön gyi feh kyih-zing.” <sup>16</sup> Keh-cong-ka yiu sæn-tsao; keh-go tong-si ziu siu-zông tʽin-li kyʽi-de.

<sup>9</sup> 第二日，箇三個人來間走路，快到城裏了，約來晝過介光景，<u>彼得</u>走上屋頂去禱告。<sup>10</sup> 後頭得知肚飢，心想要喫。其拉正好來的備辦時候，其忽然倦去，<sup>11</sup> 看見天開開來，有一樣東西降落其個烏碎，像一塊大大布，縛勒四隻角，宕落來地垟裏。<sup>12</sup> 裏頭有百樣地上四隻腳個牲口，野獸，蟲豸，等天裏個鳥。<sup>13</sup> 就有聲音等其話：「<u>彼得</u>，爬起來。殺殺，喫仔。」<sup>14</sup> <u>彼得</u>話：「主，使弗得個。凡百鏖糟弗潔淨個東西我從嘸得喫過。」<sup>15</sup> 第二遭又有聲音等其話：「神明所弄潔淨個，爾嘸得好算其弗潔淨。」<sup>16</sup> 箇種介有三遭。箇個東西就收上天裏去了。

<sup>17</sup> Pe-teh sing-li tsing-hao læ-tong nyi-ʽôh-peh-kyüih keh sô kʽen-kyin-go hyin-ling-z dza-go i-s, kʽeo-kʽeo Ko-nyi-liu tsʽa-læ-go nying meng tao Si-meng-go oh-lô, lih læ meng-kʽeo, <sup>18</sup> læ-tih meng z-ka wô, “Si-meng, kyiao-leh Pe-teh go, z tæn-kôh læ dông-deo feh?”

<sup>17</sup> <u>彼得</u>心裏正好來東疑惑不決箇所看見個顯靈是咋個意思，扣扣<u>哥尼流</u>差來個人問到<u>西門</u>個屋落，立來門口，<sup>18</sup> 來的問是介話：「<u>西門</u>，叫勒<u>彼得</u>個，是耽擱來蕩頭弗？」

<sup>19</sup> Pe-teh tsing læ-tong s-tsʽeng hyin-ling-go z-ken, *Sing*-Ling teng gyi wô, “Yiu sæn-go nying læ zing ng. <sup>20</sup> Bô-kyʽi-læ,” tseo-lôh, teng gyi dô-kô kyʽi; ih-ngæn vong nyi-ʽôh: ing-we z Ngô. tsʽa gyi læ-go.”

<sup>19</sup> <u>彼得</u>正來東思忖顯靈個事幹，聖靈等其話：「有三個人來尋爾。<sup>20</sup> 爬起來，走落，等其大家去。一眼甮疑惑。因爲是我差其來個。」

<sup>21</sup> Pe-teh ziu tseo-lôh-kyʽi kyin Ko-nyi-liu tsʽa-læ-go nying, z-ka wô, “Ng-lah sô zing-go ziu-z ngô: ng-lah we-leh soh-go z-ken læ?” <sup>22</sup> Gyi-lah wô, “Pah-tsong Ko-nyi-liu, z ih-go tsing-dzih pʽô-gyü Jing-ming go nying, ʽen Yiu-tʽa-go pah-sing sô tsʽing-tsæn-go, mong sing-jün tʽin-s-go meh-z, eo gyi tsʽing ng tao gyi oh-li kyʽi, hao tʽing ng-go shih-wô.” <sup>23</sup> *Pe-teh* ziu tsʽing gyi-lah tsing-læ, liu gyi ko yia.

<sup>21</sup> <u>彼得</u>就走落去見<u>哥尼流</u>差來個人，是介話：「爾拉所尋個就是我。爾拉爲了啥個事幹來？」<sup>22</sup> 其拉話：「百總<u>哥尼流</u>，是一個正直怕懼神明個人，咸<u>猶太</u>個百姓所稱讚個，蒙聖善天使個默示，謳其請爾到其屋裏去，好聽爾個說話。」<sup>23</sup> <u>彼得</u>就請其拉進來，留其過夜。

Di-nyi nyih Pe-teh teng gyi-lah dô-kô dong-sing; wa-yiu kyi-go Iah-pʽô-go hyüong-di yia dong-de kyʽi. <sup>24</sup> Tsæ z ih-nyih, gyi-lah tseo-tsing Kæ-sah-li-üô. Ko-nyi-liu yi-kying eo-long gyi tsʽing-kyün zi-kô-nying teng cü-kyi beng-yiu, tu teng-ʽeo-kæn.

第二日<u>彼得</u>等其拉大家動身。還有幾個<u>約帕</u>個兄弟也同隊去。<sup>24</sup> 再是一日，其拉走進<u>該撒利亞</u>。<u>哥尼流</u>已經謳攏其親眷自家人等知己朋友，都等候間。

<sup>25</sup> Pe-teh tseo-tsing oh-lô, Ko-nyi-liu ziu tsih-djôh gyi, pʽoh-tao *gyi* kyiah-ʽô pa *gyi*. <sup>26</sup> Pe-teh tông gyi kyʽi-læ, wô, “Bô-kyʽi; ngô yia z-go nying.” <sup>27</sup> Ziu teng gyi pin kông pin tseo-tsing-kyʽi; kʽen-kyin yiu hyü-to nying jü-long-kæn, <sup>28</sup> ziu teng gyi-lah wô, “Ng-lah hyiao-teh Yiu-tʽa nying tsʽing-gying bih-koh-nying, tseo-tsing gyi oh-li, z feh tsôh-hying-go: dæn-z Jing-ming yi-kying ts-tin ngô, ze-bin soh-go nying m-nao wô gyi ao-tsao feh kyih-zing. <sup>29</sup> Sô-yi tsʽa nying læ tsʽing ngô, ngô ih-ngæn feh tʽe-dz ziu læ. Næn-kæn meng ng-lah we soh-go z-ken tsʽing ngô?”

<sup>25</sup> <u>彼得</u>走進屋落，<u>哥尼流</u>就接着其，撲倒其腳下拜其。<sup>26</sup> <u>彼得</u>擋其起來，話：「爬起。我也是個人。」<sup>27</sup> 就等其邊講邊走進去。看見有許多人聚攏間，<sup>28</sup> 就等其拉話：「爾拉曉得<u>猶太</u>人親近別國人，走進其屋裏，是弗作興個。但是神明已經指點我，隨便啥個人嘸得好話其鏖糟弗潔淨。<sup>29</sup> 所以差人來請我，我一眼弗推辭就來。難間問爾拉爲啥個事幹請我？」

<sup>30</sup> Ko-nyi-liu wô, “Ngô s nyih zin-deo kying-zih tao ka z-ʽeo, ʽô-pun-nyih sæn tin-cong z-ʽeo læ oh-lô tao-kao; hweh-jün yiu ih-go nying cʽün shih-kwah-liang-go i-zông lih læ ngô min-zin, z-ka wô, <sup>31</sup> ‘Ko-nyi-liu, ng-go tao-kao yi-kying tʽing-meng-de; ng-go hao-z yi-kying læ Jing-ming min-zin kyi-teh-kæn-de. <sup>32</sup> Næn-kæn ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; gyi tæn-kôh læ hæ pin-yin, bi-ziang s-vu Si-meng oh-li: gyi læ, we teng ng kông.’ <sup>33</sup> Ngô ziu lih-kʽeh tsʽa nying tsʽing ng; ng læ z ting hao. Næn-kæn ah-lah tu dông-deo læ-tong, *z* læ Jing-ming-go min-zin, iao tʽing Jing-ming væn-pah sô feng-fu ng go.”

<sup>30</sup> <u>哥尼流</u>話：「我四日前頭禁食到介時候，下半日三點鐘時候來屋落禱告。忽然有一個人穿雪刮亮個衣裳立來我面前，是介話：<sup>31</sup> 『<u>哥尼流</u>，爾個禱告已經聽聞了。爾個好事已經來神明面前記得間了。<sup>32</sup> 難間爾好差人到<u>約帕</u>去，請<u>西門</u>來，就是叫勒<u>彼得</u>個。其耽擱來海邊沿，皮匠師父<u>西門</u>屋裏。其來，會等爾講。』<sup>33</sup> 我就立刻差人請爾。爾來是頂好。難間阿拉都蕩頭來東，是來神明個面前，要聽神明凡百所吩咐爾個。」

<sup>34</sup> Pe-teh ziu kʽæ kʽeo, wô, “*Keh-tsao* ngô jih-we hyiao-teh Jing-ming z ʽao-vu pʽin-kyʽüoh go; <sup>35</sup> dæn-z væn-koh pah-sing li-hyiang yiu pʽô-gyü Gyi, tsing-dzih tso-nying-go, Gyi tu kʽeng tsih-ziu. <sup>36</sup> *Jing-ming* sô djün peh Yi-seh-lih pah-sing go dao-li, *ziu-z* tʽôh Yiæ-su Kyi-toh djün ʽo-bing-go foh-ing, (keh-we *Yiæ-su* *Kyi-toh* z væn-koh-nying-go Cü,) <sup>37</sup> *keh-go* *dao-li* ng-lah tu hyiao-teh-go: ziu-z Iah-ʽen sô djün-go si-li ts-ʽeo, keh dzong Kyüô-li-li kyʽi-deo, læ ʽen Yiu-tʽa di-fông sô tso-cʽih-læ-go z-ken. <sup>38</sup> *Ng-lah* *hyiao-teh* Jing-ming dza-go yüong Sing-Ling teng neng-ken, *ziang* fu yiu *ka* fong Nô-sah-leh-go Yiæ-su: Gyi tseo-læ-tseo-kyʽi tso hao-z, i-hao væn-pah be mo-kwe sô cü-voh-go; ing-we Jing-ming teng Gyi dô-kô læ-tong. <sup>39</sup> (Ah-lah z te-tsing Gyi læ Yiu-tʽa di-fông teng Yiæ-lu-sah-leng væn-pah sô tso-go z-ken.) Dæn-z *nying-kô* pô Gyi kwô læ jü-zông, long-sah Gyi.

<sup>34</sup> <u>彼得</u>就開口，話：「箇遭我實惠曉得神明是毫無偏曲個。<sup>35</sup> 但是萬國百姓裏向有怕懼其，正直做人個，其都肯接受。<sup>36</sup> 神明所傳撥<u>以色列</u>百姓個道理，就是託<u>耶穌</u> <u>基督</u>傳和平個福音。（箇位<u>耶穌</u> <u>基督</u>是萬國人個主。）<sup>37</sup> 箇個道理爾拉都曉得個。就是<u>約翰</u>所傳個洗禮之後，箇從<u>加利利</u>起頭，來咸<u>猶太</u>地方所做出來個事幹。<sup>38</sup> 爾拉曉得神明咋個用聖靈等能幹，像傅油介封<u>拿撒勒</u>個<u>耶穌</u>。其走來走去做好事，醫好凡百被魔鬼所制服個。因爲神明等其大家來東。<sup>39</sup> （阿拉是對證其來<u>猶太</u>地方等<u>耶路撒冷</u>凡百所做個事幹。）但是人家把其掛來樹上，弄煞其。

<sup>40</sup> “Keh-we *Yiæ-su* tao di-sæn nyih Jing-ming peh Gyi tsæ weh-cün-læ, ming-ming hyin-cʽih peh nying-kô kʽen. <sup>41</sup> Feh-z peh cong pah-sing kʽen, tæn-tsih peh Jing-ming yü-sin kæn-shün tso te-tsing go kʽen; ziu-z ah-lah, læ Gyi si-ts tsæ weh-cün-læ ʽeo-deo, teng Gyi dô-kô kyʽüoh dô-kô hah-go cü-kwu. <sup>42</sup> Gyi feng-fu ah-lah hao djün dao-li peh pah-sing, te-tsing Jing-ming? sô ding-kwe pʽun-tön weh-nying teng si-nying go ziu-z Gyi. <sup>43</sup> Cong sin-cü-nying *yia* teng Gyi tso te-tsing, wô væn-pah siang-sing Gyi cü-kwu, kʽao-djôh Gyi ming-deo, we teh-djôh ze-go nyiao-sô.”

<sup>40</sup> 「箇位<u>耶穌</u>到第三日神明撥其再活轉來，明明顯出撥人家看。<sup>41</sup> 弗是撥衆百姓看，單只撥神明預先揀選做對證個看。就是阿拉，來其死仔再活轉來後頭，等其大家喫大家喝個主顧。<sup>42</sup> 其吩咐阿拉好傳道理撥百姓，對證神明所定規判斷活人等死人個就是其。<sup>43</sup> 衆先知人也等其做對證，話凡百相信其主顧，靠着其名頭，會得着罪個饒赦。」

<sup>44</sup> Pe-teh wa læ-tih kông keh-sing shih-wô, Sing-Ling ziu ling-djôh long-tsong tʽing dao-li go nying. <sup>45</sup> Keh-sing teng Pe-teh dô-kô læ, ziu tsiu-keh-li ko-liao siang-sing-go nying, we-leh Sing-Ling yia s-peh bih-koh-nying, ziu hyi-gyi: <sup>46</sup> ing-we tʽing-meng gyi-lah kông kôh-cʽü tʽu-wô yi læ-tih tsæn-me Jing-ming.

<sup>44</sup> <u>彼得</u>還來的講箇星說話，聖靈就臨着攏總聽道理個人。<sup>45</sup> 箇星等<u>彼得</u>大家來，受周割禮過了相信個人，爲了聖靈也賜撥別國人，就稀奇。<sup>46</sup> 因爲聽聞其拉講各處土話又來的讚美神明。

Pe-teh ziu wô, <sup>47</sup> “Keh-sing nying kyi-jün ziu-leh Sing-Ling ziang ah-lah ih-yiang-go, *keh-tsao* yüong shü teng gyi ʽang si-li, jü neng-keo kying-djü ni?” <sup>48</sup> Ziu feng-fu yüong Cü-go ming-deo teng gyi-lah ʽang si-li. Gyi-lah liu Pe-teh dô-kô deng-zông kyi nyih.

<u>彼得</u>就話：<sup>47</sup> 「箇星人既然受勒聖靈像阿拉一樣個，箇遭用水等其行洗禮，誰能夠禁住呢？」<sup>48</sup> 就吩咐用主個名頭等其拉行洗禮。其拉留<u>彼得</u>大家庉上幾日。

---

### Sd. XI.

LÆ Yiu-tʽa go s-du teng hyüong-di tʽing-meng bih-koh-nying yia tsih-ziu Jing-ming-go dao-li. <sup>2</sup> Pe-teh zông Yiæ-lu-sah-leng kyʽi z-ʽeo, keh-sing ziu tsiu-keh-li go *meng-du* pʽi-bing gyi, wô, <sup>3</sup> “Ng z tseo-tsing m-neh ziu tsiu-keh-li go nying-kô, yi teng gyi-lah dô-kô kyʽüoh.”

來<u>猶太</u>個使徒等兄弟聽聞別國人也接受神明個道理。<sup>2</sup> <u>彼得</u>上<u>耶路撒冷</u>去時候，箇星受周割禮個門徒批評其，話：<sup>3</sup> 「爾是走進嘸得受周割禮個人家，又等其拉大家喫。」

<sup>4</sup> Pe-teh ziu pô *keh-go* *z-ken* dzong kyʽi-deo a-tsʽ-jü kông peh gyi-lah tʽing, z-ka wô, <sup>5</sup> “Ngô Iah-pʽô zing-li læ-kæn tao-kao; nying gyün-kyʽi, kʽen-kyin hyin-ling: Yiu ih-yiang tong-si ziang ih-kwʽe do-do pu, *bo-leh* s-tsah kôh, dzong tʽin-li dang-lôh-læ, ih-dzih tao ngô-go u-sen. <sup>6</sup> Ngô tsʽing-ting kʽen-kʽen, kʽen-kyin yiu di-zông s-tsah-kyiah-go sang-kʽeo, yia-siu, djong-dzi, teng tʽin-li-go tiao. <sup>7</sup> Ziu tʽing-meng yiu sing-ing teng ngô wô, ‘Pe-teh, bô-kyʽi-læ; sah-sah, kyʽüoh-ts.’ <sup>8</sup> Ngô ziu wô, ‘Cü, s-feh-teh-go: væn-pah ao-tsao feh kyih-zing-go tong-si dzong m-neh do-tsing ngô cü-pô-li go.’ <sup>9</sup> Di-nyi-tsao yi yiu sing-ing dzong tʽin-li we-teh ngô, wô, ‘Jing-ming sô long kyih-zing go, ng m-nao sön gyi feh kyih-zing.’ <sup>10</sup> Keh-cong-ka yiu sæn-tsao; ziu long-tsong siu-zông tʽin-li kyʽi. <sup>11</sup> Kʽeo-kʽeo yiu sæn-go nying tao-leh ngô læ-kæn-go oh-lô; z dzong Kæ-sah-li-üô tsʽa-læ tsʽing ngô. <sup>12</sup> *Sing*-Ling eo ngô teng gyi-lah dô-kô kyʽi, ih-ngæn vong nyi-ʽôh. Dông-deo læ-tong keh loh-go hyüong-di yia teng ngô dong-de kyʽi; ziu tseo-tsing keh-veng nying-kô: <sup>13</sup> gyi kao-su ah-lah z dza kʽen-kyin ih-go tʽin-s læ gyi-go oh-li lih-tong teng gyi wô, ‘Ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; <sup>14</sup> gyi we pô ng-zi teng ʽo-kô hao teh-kyiu go shih-wô wô hyiang ng dao.’ <sup>15</sup> Ngô wa *tsih-leh* kông kyʽi-deo, Sing-Ling ziu ling-djôh gyi-lah, ziang kyʽi-tsʽu *ling-djôh* ah-lah ka. <sup>16</sup> Ngô ziu kyi-teh-tao Cü sô kông-go shih-wô, ‘Iah-ʽen z yüong shü ʽang si-li, tsih-yiu ng-lah we ziu Sing-Ling-go si-li.’ \[Sd. 1. 5.\] <sup>17</sup> Gyi-lah ih siang-sing Cü Yiæ-su Kyi-toh, Jing-ming ziu yiu eng-s s-peh gyi-lah, tsing-ziang s-peh ah-lah ih-yiang; ka-ni, ngô z soh-go nying hao tsu-djü Jing-ming yia?”

<sup>4</sup> <u>彼得</u>就把箇個事幹從起頭挨次序講撥其拉聽，是介話：<sup>5</sup> 「我<u>約帕</u>城裏來間禱告。人倦去，看見顯靈。有一樣東西像一塊大大布，縛勒四隻角，從天裏宕落來，一直到我個烏碎。<sup>6</sup> 我清盯看看，看見有地上四隻腳個牲口，野獸，蟲豸，等天裏個鳥。<sup>7</sup> 就聽聞有聲音等我話：『<u>彼得</u>，爬起來。殺殺，喫仔。』<sup>8</sup> 我就話：『主，使弗得個。凡百鏖糟弗潔淨個東西從嘸得馱進我嘴巴裏個。』<sup>9</sup> 第二遭又有聲音從天裏回答我，話：『神明所弄潔淨個，爾嘸得好算其弗潔淨。』<sup>10</sup> 箇種介有三遭。就攏總收上天裏去。<sup>11</sup> 扣扣有三個人到了我來間個屋落。是從<u>該撒利亞</u>差來請我。<sup>12</sup> 聖靈謳我等其拉大家去，一眼甮疑惑。蕩頭來東箇六個兄弟也等我同隊去。就走進箇份人家。<sup>13</sup> 其告訴阿拉是咋看見一個天使來其個屋裏立東等其話：『爾好差人到<u>約帕</u>去，請<u>西門</u>來，就是叫勒<u>彼得</u>個。<sup>14</sup> 其會把爾自等和家好得救個說話話向爾道。』<sup>15</sup> 我還只勒講起頭，聖靈就臨着其拉，像起初臨着阿拉介。<sup>16</sup> 我就記得到主所講個說話：『<u>約翰</u>是用水行洗禮，只有爾拉會受聖靈個洗禮。』\[Sd. 1. 5.\] <sup>17</sup> 其拉一相信主<u>耶穌</u> <u>基督</u>，神明就有恩賜賜撥其拉，正像賜撥阿拉一樣。介呢，我是啥個人好阻住神明呀？」

<sup>18</sup> Gyi-lah tʽing-meng keh-sing shih-wô, ih-ngæn feh hyiang, ziu tsæn-me Jing-ming, z-ka wô, “Ka kʽen-kyʽi-læ, Jing-ming yia s-peh bih-koh-nying we-sing-cün-i teh-djôh weh-ming.”

<sup>18</sup> 其拉聽聞箇星說話，一眼弗響，就讚美神明，是介話：「介看起來，神明也賜撥別國人回心轉意得着活命。」

<sup>19</sup> WE-LEH Z-di-fæn keh-kyʽi pih-næn-go z-ken sæn-kʽæ-kæn-go cü-kwu ih-dzih tseo tao Fi-nyi-kyi, Kyü-pi-lu, En-di-ah, tæn-tsih djün dao-li peh Yiu-tʽa nying, feh djün peh bih-nying. <sup>20</sup> Nen-cong yiu kyi-go Kyü-pi-lu teng Kwu-li-næ nying; gyi-lah tao-leh En-di-ah, pô Cü Yiæ-su-go foh-ing djün peh keh-sing kông Hyi-lah shih-wô go Yiu-tʽa nying. <sup>21</sup> Cü tsʽing-siu pông-dzu gyi-lah; yiu hyü-to nying siang-sing kwe-voh Cü.

<sup>19</sup> 爲了<u>士提反</u>箇起逼難個事幹散開間個主顧一直走到<u>腓尼基</u>，<u>居比路</u>，<u>安提阿</u>，單只傳道理撥<u>猶太</u>人，弗傳撥別人。<sup>20</sup> 內中有幾個<u>居比路</u>等<u>古利奈</u>人。其拉到了<u>安提阿</u>，把主<u>耶穌</u>個福音傳撥箇星講<u>希臘</u>說話個<u>猶太</u>人。<sup>21</sup> 主親手幫助其拉。有許多人相信歸服主。

<sup>22</sup> <sup>\[1\]</sup>Yiæ-lu-sah-leng-go kyiao-we tʽing-meng gyi-lah-go fong-sing, ziu tsʽa Pô-nô-pô ih-dzih tao En-di-ah kyʽi. <sup>23</sup> Tseo-tao, kʽen-kyin Jing-ming-go eng-we, ziu hwun-hyi; ping-tsʽia kyʽün gyi-lah tu yüong kyin-kwu-go sing djông-djông tsʽing-gying Cü. <sup>24</sup> Ing-we gyi z-go hao-nying, ting siang-sing, do-nyiang be Sing-Ling ken-dong-go. Ziu yiu ih-do-dziao nying kwe-voh Cü.

<sup>22</sup> <u>耶路撒冷</u>個教會聽聞其拉個風聲<sup>\[1\]</sup>，就差<u>巴拿巴</u>一直到<u>安提阿</u>去。<sup>23</sup> 走到，看見神明個恩惠，就歡喜。並且勸其拉都用堅固個心常常親近主。<sup>24</sup> 因爲其是個好人，頂相信，大樣被聖靈感動個。就有一大潮人歸服主。

<sup>\[1\] Y. ʽE. 42. 耶（穌）後（頭）42（年）。（原註）</sup>

<sup>25</sup> <sup>\[1\]</sup>Keh-tsao Pô-nô-pô tao Da-su kyʽi zing Sao-lo; <sup>26</sup> pʽong-djôh-ts ling gyi tao En-di-ah kyʽi. Gyi-lah yiu ih dziang nyin teng kyiao-we dô-kô jü-jih-long, yi kao-hyüing hyü-to nying: ping-tsʽia meng-du tsʽing-hwu Kyi-toh-du z En-di-ah kyʽi-deo-go.

<sup>25</sup> 箇遭<u>巴拿巴</u>到<u>大數</u>去尋<u>掃羅</u><sup>\[1\]</sup>。<sup>26</sup> 碰着仔領其到<u>安提阿</u>去。其拉有一長年等教會大家聚集攏，又教訓許多人。並且門徒稱呼<u>基督</u>徒是<u>安提阿</u>起頭個。

<sup>\[1\] Y. ʽE. 43. 耶（穌）後（頭）43（年）。（原註）</sup>

<sup>27</sup> Keh z-ʽeo yiu *kyi-go* sin-cü-nying dzong Yiæ-lu-sah-leng tseo-lôh tao En-di-ah. <sup>28</sup> Nen-cong yiu ih-go ming-z kyiao-leh Üô-kyüô-pu lih-kyʽi-sing, ziu be *Sing*-Ling ken-dong kông tʽin-ʽô tsiang-læ yiu do hwông-nyin. Tao Kæ-sah Keh-lao-tiu-go z-ʽeo ko-jün yiu-de. <sup>29</sup> Keh-tsao meng-du, kôh-nying tsiao zi sô yiu-go, lih-ding cü-i hao ta-kyʽi kong-ing Yiu-tʽa deng-kæn-go hyüong-di. <sup>30</sup> Ziu z-ka tso; <sup>\[1\]</sup>tsʽa Pô-nô-pô teng Sao-lo do-kyʽi peh tsiang-lao.

<sup>27</sup> 箇時候有幾個先知人從<u>耶路撒冷</u>走落到<u>安提阿</u>。<sup>28</sup> 內中有一個名字叫勒<u>亞迦布</u>立起身，就被聖靈感動講天下將來有大荒年。到<u>該撒</u> <u>革老丟</u>個時候果然有了。<sup>29</sup> 箇遭門徒，各人照自所有個，立定主意好帶去供應<u>猶太</u>庉間個兄弟。<sup>30</sup> 就是介做。差<u>巴拿巴</u>等<u>掃羅</u>馱去撥長老<sup>\[1\]</sup>。

<sup>\[1\] Y. ʽE. 44. 耶（穌）後（頭）44（年）。（原註）</sup>

---

### Sd. XII.

TÔNG keh-go z-ʽeo Hyi-lih wông dong-siu iao ʽæ kyiao-we-li kyi-go nying. <sup>2</sup> Ziu sah-diao Iah-ʽen-go? hyüong-di Yüô-kôh. <sup>3</sup> Kʽen-kyin Yiu-tʽa nying tu hwun-hyi, yi kyʽi kʽô Pe-teh. (*Keh-go* *z-ʽeo* z Vu-kao-tsih keh-sing nyih-ts.) <sup>4</sup> Kʽô-læ, ziu kyʽih-lôh lao-kæn-li, kao-dæ jih-loh-go ping kwun-siu gyi; sing-siang ko-leh Yü-yüih-tsih ta gyi cʽih peh pah-sing. <sup>5</sup> Keh-tsao Pe-teh be kwun-siu læ lao-kæn-li: dæn-z kyiao-we tʽi gyi <sup>\[1\]</sup>tsʽih-sing tao-kao Jing-ming.

當箇個時候<u>希律</u>王動手要害教會裏幾個人。<sup>2</sup> 就殺掉<u>約翰</u>個兄弟<u>雅各</u>。<sup>3</sup> 看見<u>猶太</u>人都歡喜，又去抲<u>彼得</u>。（箇個時候是無酵節箇星日子。）<sup>4</sup> 抲來，就挈落牢監裏，交代十六個兵管守其。心想過了逾越節帶其出撥百姓。<sup>5</sup> 箇遭<u>彼得</u>被管守來牢監裏。但是教會替其切心<sup>\[1\]</sup>禱告神明。

<sup>\[1\] *ʽÔh* *wô*, feh-hyih-go. 或話，弗歇個。（原註）</sup>

<sup>6</sup> Hyi-lih tang-tsiang tʽo gyi cʽih-go deo-yia, Pe-teh kwʽeng læ liang-go ping cong-nyiang, lin-djü liang-keng lin-diao; ping-tsʽia kwun-siu cü-kwu læ lao-meng-kʽeo siu-kæn. <sup>7</sup> Yiu Cü-go tʽin-s hweh-r-jün læ-tong, yiu liang-kwông tʽeo-cʽih keh-kæn; gyi ziu tah-tah Pe-teh iao-hyih, eo gyi su-sing, wô, “Kwʽa-kwʽa bô-kyʽi.” Siu-li-go lin-diao ziu tʽeng-lôh. <sup>8</sup> Tʽin-s yi teng gyi wô, “Kyiao-sing-ta kyi-ts, ʽa-ta bo-ts.” *Pe-teh* tsiao gyi ka tso. Yi teng gyi wô, “Ng nga-deo-go i-zông pʽi-ts, keng ngô læ.” <sup>9</sup> Ziu tseo-cʽih *keh-kæn*, keng gyi kyʽi-de; wa tsʽeng-feh-tao tʽin-s sô tso z tsing-go, *tsih* dao-z kʽen-kyin hyin-ling. <sup>10</sup> Ko-leh di-ih teng di-nyi-dao siu-kæn u-sen, ziu tao keh-dao tʽong dzing-ts tʽih-meng; meng zi we kʽæ peh gyi-lah: tseo-cʽih-ts, ko-leh ih-da ka; tʽin-s hweh-jün li-kʽæ gyi kyʽi-de. <sup>11</sup> Pe-teh ziu sing-deo-tao, z-ka wô, “Næn-kæn ngô jih-we hyiao-teh Cü *ko-jün* tsʽa Gyi-go tʽin-s, kyiu ngô cʽih Hyi-lih-go siu, teng Yiu-tʽa pah-sing ih-tsʽih sô siang-vông-go.”

<sup>6</sup> <u>希律</u>打賬拖其出個頭夜，<u>彼得</u>睏來兩個兵中央，連住兩根鏈條。並且管守主顧來牢門口守間。<sup>7</sup> 有主個天使忽而然來東，有亮光透出箇間。其就搭搭<u>彼得</u>腰脅，謳其甦醒，話：「快快爬起。」手裏個鏈條就褪落。<sup>8</sup> 天使又等其話：「繳身帶繫仔，鞋帶縛仔。」<u>彼得</u>照其介做。又等其話：「爾外頭個衣裳披仔，跟我來。」<sup>9</sup> 就走出箇間，跟其去了。還忖弗到天使所做是真個，只道是看見顯靈。<sup>10</sup> 過了第一等第二道守間烏碎，就到箇道通城子鐵門。門自會開撥其拉。走出仔，過了一埭街。天使忽然離開其去了。<sup>11</sup> <u>彼得</u>就醒頭到，是介話：「難間我實惠曉得主果然差其個天使，救我出<u>希律</u>個手，等<u>猶太</u>百姓一切所想望個。」

<sup>12</sup> Gyi tsʽeng ming-bah, ziu tseo tao Mô-li-üô-go oh-li, ziu-z Iah-ʽen yi kyiao-leh Mô-kʽo go ah-nyiang: keh-deo yiu hyü-to nying jü-long læ-kæn tao-kao. <sup>13</sup> Pe-teh kʽao-kʽao do ziang-meng, yiu ih-go s-nyü, ming-z kyiao-leh Lo-da, tseo-læ <sup>\[1\]</sup>tʽing-tʽing-kʽen. <sup>12</sup> Tʽing-cʽih z Pe-teh-go sing-ing, hwun-hyi-feh-sah, *lin* meng *tu* m-neh kʽæ, peng-tsing-kyʽi tʽong-cü, wô Pe-teh lih læ meng-kʽeo. <sup>15</sup> Cong-nying teng gyi wô, “Ng fah-hen-de.” Gyi sah-kʽeo wô z yiu-go. Gyi-lah wô, “Keh z gyi-go tʽin-s.” <sup>16</sup> Pe-teh feh-hyih-go kʽao: gyi-lah *meng* kʽæ-kʽæ, kʽen-kyin gyi, ziu gyi-kwa. <sup>17</sup> *Pe-teh* siu yüih-yüih, eo gyi-lah fæ hyiang; ziu pô Cü dza ta gyi cʽih lao-kæn go z-ken dziang-si kông peh gyi-lah tʽing: ping-tsʽia wô, “Keh-sing z-ken hao kyʽi tʽong-cü Yüô-kôh teng cong hyüong-di.” Gyi ziu tseo-cʽih, tao bih u-dông kyʽi-de.

<sup>12</sup> 其忖明白，就走到<u>馬利亞</u>個屋裏，就是<u>約翰</u>又叫勒<u>馬可</u>個阿孃。箇頭有許多人聚攏來間禱告。<sup>13</sup> <u>彼得</u>敲敲大牆門，有一個使女，名字叫勒<u>羅大</u>，走來聽聽看<sup>\[1\]</sup>。<sup>14</sup> 聽出是<u>彼得</u>個聲音，歡喜弗煞，連門都嘸得開，奔進去通知，話<u>彼得</u>立來門口。<sup>15</sup> 衆人等其話：「爾發憨了。」其煞扣話是有個。其拉話：「箇是其個天使。」<sup>16</sup> <u>彼得</u>弗歇個敲。其拉門開開，看見其，就奇怪。<sup>17</sup> <u>彼得</u>手抈抈，謳其拉覅響。就把主咋帶其出牢監個事幹詳細講撥其拉聽。並且話：「箇星事幹好去通知<u>雅各</u>等衆兄弟。」其就走出，到別烏蕩去了。

<sup>\[1\] *ʽÔh* *wô*, meng-meng-kʽen. 或話，問問看。（原註）</sup>

<sup>18</sup> Tao-leh tʽin-liang, keh-sing ping do-nyiang dziah-kyih, Pe-teh feh-tsiao dza-go de. <sup>19</sup> Hyi-lih zing gyi zing-feh-djôh, ziu sing-meng kwun-siu-go cü-kwu, feng-fu tʽo gyi-lah cʽih-kyʽi *sah-diao*: ʽeo-deo dzong Yiu-tʽa tseo-lôh tao Kæ-sah-li-üô kyʽi tæn-kôh-kæn.

<sup>18</sup> 到了天亮，箇星兵大樣着急，<u>彼得</u>弗照咋個了。<sup>19</sup> <u>希律</u>尋其尋弗着，就審問管守個主顧，吩咐拖其拉出去殺掉。後頭從<u>猶太</u>走落到<u>該撒利亞</u>去耽擱間。

<sup>20</sup> Hyi-lih do-nyiang ô-wông Tʽe-lo Si-teng nying: gyi-lah ziu tsæn-zi tao gyi u-sen læ, kyʽün-sing wông-go gying-sing-kwun Pah-lah-z-tu ziu gyiu-ʽo; ing-we gyi-lah di-fông-go liang-zih z jing kʽao wông-go *di-fông* ka læ. <sup>21</sup> Tao-leh ding-kwe-go nyih-ts, Hyi-lih cʽün-leh dziao-i, zo-leh wông-we, læ cong pah-sing min-zin teng gyi-lah kông. <sup>22</sup> Cong-nying hyiang-hyiang wô, “Keh z jing-ming-go sing-ing, feh-z nying-go *sing-ing*.” <sup>23</sup> Cü-go tʽin-s lih-kʽeh tang gyi, ing-we gyi feh kwe yüong-wô peh Jing-ming: gyi nying ziu sang djong, si-de.

<sup>20</sup> <u>希律</u>大樣𢛟惶<u>推羅</u> <u>西頓</u>人。其拉就斬齊到其烏碎來，勸心王個近身官<u>伯拉士都</u>受求和，因爲其拉地方個糧食是純靠王個地方介來。<sup>21</sup> 到了定規個日子，<u>希律</u>穿勒朝衣，坐勒王位，來衆百姓面前等其拉講。<sup>22</sup> 衆人響響話：「箇是神明個聲音，弗是人個聲音。」<sup>23</sup> 主個天使立刻打其，因爲其弗歸榮華撥神明。其人就生蟲，死了。

<sup>24</sup> Dæn-z Jing-ming-go dao-li *yüih-fah* hying-wông ʽang-kʽæ-kyʽi-de. <sup>25</sup> Pô-nô-pô teng Sao-lo <sup>\[1\]</sup>kong-ing z-ken tso-hao, ziu dzong Yiæ-lu-sah-leng cün-læ; yi ta-leh Iah-ʽen, kyiao-leh Mô-kʽo go, dong-de læ.

<sup>24</sup> 但是神明個道理越發興旺行開去了。<sup>25</sup> <u>巴拿巴</u>等<u>掃羅</u>供應事幹做好<sup>\[1\]</sup>，就從<u>耶路撒冷</u>轉來。又帶勒<u>約翰</u>，叫勒<u>馬可</u>個，同隊來。

<sup>\[1\] *ʽÔh* *wô*, tʽôh-fu gyi. 或話，託付其。（原註）</sup>

---

### Sd. XIII.

<sup>\[1\]</sup>LÆ En-di-ah kyiao-we-li yiu kyi-go sin-cü-nying teng kyiao-s; ziu-z Pô-nô-pô, Si-min, yi kyiao-leh Nyi-kyih, Kwu-li-næ nying Lu-gyiu, <sup>\[2\]</sup>teng Hyi-lih væn-wông dô-kô iang-do-go Mô-nyiæn, wa-yiu Sao-lo. <sup>2</sup> Gyi-lah læ-tih voh-z Cü, læ-tih kying-zih, Sing-Ling wô, “Ng-lah teng Ngô feng-pʽa Pô-nô-pô teng Sao-lo, hao tso Ngô yi-kying dziao gyi-lah kyʽi *tso* go z-ken.” <sup>3</sup> Keh-tsao gyi-lah kying-zih tao-kao, siu en-en keh liang-go nying, peh gyi kyʽi.

來<u>安提阿</u>教會裏有幾個先知人等教師<sup>\[1\]</sup>。就是<u>巴拿巴</u>、<u>西面</u>、又叫勒<u>尼結</u>、<u>古利奈</u>人<u>路求</u>、等<u>希律</u>藩王大家養大個<sup>\[2\]</sup><u>馬念</u>、還有<u>掃羅</u>。<sup>2</sup> 其拉來的服侍主，來的禁食，聖靈話：「爾拉等我分派<u>巴拿巴</u>等<u>掃羅</u>，好做我已經召其拉去做個事幹。」<sup>3</sup> 箇遭其拉禁食禱告，手按按箇兩個人，撥其去。

<sup>\[1\] Y. ʽE. 45. 耶（穌）後（頭）45（年）。（原註）</sup>

<sup>\[2\] *ʽÔh* *wô*, Hyi-lih-go jü-hyüong. 或話，<u>希律</u>個乳兄。（原註）</sup>

<sup>4</sup> Gyi-lah be Sing-Ling tsʽa-kyʽi, ziu tao Si-liu-kyi; dzong keh-deo kʽæ jün s tao Kyü-pi-lu. <sup>5</sup> Tao-leh Sah-lah-mi, læ Yiu-tʽa nying keh-sing jü-we-dông-li djün Jing-ming-go dao-li: ping-tsʽia yiu Iah-ʽen tso pông-siu.

<sup>4</sup> 其拉被聖靈差去，就到<u>西流基</u>。從箇頭開船駛到<u>居比路</u>。<sup>5</sup> 到了<u>撒拉米</u>，來<u>猶太</u>人箇星聚會堂裏傳神明個道理。並且有<u>約翰</u>做幫手。

<sup>6</sup> Cʽün-ko keh-go hæ-tao ih-dzih tao Pʽô-feh, pʽong-kyin ih-go yüong zia-fah go kô sin-cü-nying, z-go Yiu-tʽa nying, ming-z kyiao-leh Pô-yiæ-su: <sup>7</sup> gyi z teng tsong-toh Z-gyiu Pao-lo (ih-go tsʽong-ming nying) tsʽeo-de. Tsong-toh eo Pô-nô-pô teng Sao-lo læ, iao-siang tʽing Jing-ming-go dao-li. <sup>7</sup> Dæn-z keh yüong zia-fah go Yi-li-mô (gyi ming-z fæn-cʽih-læ ziu-z ‘yüong zia-fah go’) teng gyi-lah tsôh-te, iao yiu-ʽôh tsong-toh s-teh gyi tso-ko tsing dao-li.

<sup>6</sup> 穿過箇個海島一直到<u>帕弗</u>，碰見一個用邪法個假先知人，是個<u>猶太</u>人，名字叫勒<u>巴耶穌</u>。<sup>7</sup> 其是等總督<u>士求·保羅</u>（一個聰明人）湊隊。總督謳<u>巴拿巴</u>等<u>掃羅</u>來，要想聽神明個道理。<sup>8</sup> 但是箇用邪法個<u>以呂馬</u>（其名字翻出來就是「用邪法個」）等其拉作對，要誘惑總督使得其做過真道理。

<sup>9</sup> Sao-lo, (yi *kyiao-leh* Pao-lo,) be Sing-Ling do-nyiang ken-dong, ziu *ngæn-tsing* tsʽing-ting kʽen gyi, wô, <sup>10</sup> “ʽE, ng cʽong-mun pah-yiang kæn-tsô ôh-doh go cü-kwu, mo-kwe-go ng-ts, ih-tsʽih kong-yi-go dziu-dih, dza-we *z-ka* coh-kwun long-diao Cü-go dzih lu ni? <sup>11</sup> Næn-kæn Cü-go siu læ ng-go sing-zông, ng ziu we tso hah-ts, yiu kyi nyih feh kʽen-kyin nyih-deo.” Gyi *ngæn-tsing* lih-kʽeh *ziang* vu-lu tsao-zông, ziu heh-en-de; moh-læ-moh-kyʽi iao nying-kô tông gyi. <sup>12</sup> Tsong-toh, kʽen-kyin keh-kyʽi z-ken, ziu hyi-gyi Cü-go kao-hyüing, siang-sing-de.

<sup>9</sup> <u>掃羅</u>（又叫勒<u>保羅</u>）被聖靈大樣感動，就眼睛清盯看其，話：<sup>10</sup> 「哎，爾充滿百樣奸詐惡毒個主顧，魔鬼個兒子，一切公義個仇敵，咋會是介只管弄掉主個直路呢？<sup>11</sup> 難間主個手來爾個身上，爾就會做瞎子，有幾日弗看見日頭。」其眼睛立刻像霧露罩上，就黑暗了。摸來摸去要人家擋其。<sup>12</sup> 總督，看見箇起事幹，就稀奇主個教訓，相信了。

<sup>13</sup> PAO-LO teng dong-de nying dzong Pʽô-feh kʽæ jün, s tao Bông-fi-li-üô-go Bih-kyüô. Iah-ʽen li-kʽæ gyi-lah, kyü Yiæ-lu-sah-leng kyʽi.

<sup>13</sup> <u>保羅</u>等同隊人從<u>帕弗</u>開船，駛到<u>旁非利亞</u>個<u>別加</u>。<u>約翰</u>離開其拉，歸<u>耶路撒冷</u>去。

<sup>14</sup> Gyi-lah dzong Bih-kyüô ka tseo-ko-kyʽi, tao Pe-si-ti-go En-di-ah; læ en-sih-nyih tseo-tsing jü-we-dông-li zo-lôh. <sup>15</sup> Lih-fah teng sin-cü-go *shü* doh-hao-ts, keh-sing kwun jü-we-dông cü-kwu tsʽa nying teng gyi-lah ka wô, “Hyüong-di, ng-lah ziah yiu kyʽün-hwô pah-sing shih-wô, tsʽing kông.”

<sup>14</sup> 其拉從<u>別加</u>介走過去，到<u>彼西底</u>個<u>安提阿</u>。來安息日走進聚會堂裏坐落。<sup>15</sup> 律法等先知個書讀好仔，箇星管聚會堂主顧差人等其拉介話：「兄弟，爾拉若有勸化百姓說話，請講。」

<sup>16</sup> Pao-lo lih-kyʽi-sing, siu yüih-yüih, z-ka wô, “Yi-seh-lih nying, teng *væn-pah* pʽô-gyü Jing-ming cü-kwu, tsʽing tʽing. <sup>17</sup> Keh Yi-seh-lih pah-sing-go Jing-ming kæn-shün ah-lah tsu-tsong; *ʽeo-deo* pah-sing cʽih-meng læ Yiæ-gyih di-fông z-ʽeo peh gyi-lah hying-wông, yüong do neng-ken-go siu-kwang ta gyi-lah cʽih. <sup>18</sup> Læ kwʽông-iæ di-fông, mao s-jih nyin kong-fu, <sup>\[1\]</sup>ziang do-nying ka bao gyi-lah: <sup>19</sup> yi djü-mih Kyüô-nen di-fông tsʽih-dzoh-go pah-sing, pô gyi-go di-fông s-peh gyi-lah tso tsʽæn-nyih. <sup>20</sup> ʽEo-deo shih-lih pʽun-tön-kwun peh *gyi-lah* mao s-pah ng-jih nyin kong-fu, ih-dzih tao sin-cü Sah-meo-r z-ʽeo. <sup>21</sup> Ka z-ʽeo gyi-lah iao ih-go wông-ti; Jing-ming ziu shih-lih Bin-yüô-ming keh-pʽa-go nying, Kyi-z-go ng-ts Sao-lo, s-jih nyin tso gyi-lah *wông-ti*. <sup>22</sup> *ʽEo-deo* fi-diao gyi, kyü-zông Da-bih tso gyi-lah wông-ti; ping-tsʽia teng gyi tso te-tsing, wô, ‘Ngô pʽong-djôh Yiæ-si-go *ng-ts* Da-bih, z ʽeh-djôh Ngô sing-siang go nying; gyi we i Ngô ih-tsʽih-go ts-i ka tso.’

<sup>16</sup> <u>保羅</u>立起身，手抈抈，是介話：「<u>以色列</u>人，等凡百怕懼神明主顧，請聽。<sup>17</sup> 箇<u>以色列</u>百姓個神明揀選阿拉祖宗。後頭百姓出門來<u>埃及</u>地方時候撥其拉興旺，用大能幹個手梗帶其拉出。<sup>18</sup> 來曠野地方，毛四十年工夫，像大人介抱<sup>\[1\]</sup>其拉。<sup>19</sup> 又除滅迦南地方七族個百姓，把其個地方賜撥其拉做產業。<sup>20</sup> 後頭設立判斷官撥其拉毛四百五十年工夫，一直到先知<u>撒母耳</u>時候。<sup>21</sup> 介時候其拉要一個皇帝。神明就設立<u>便雅憫</u>箇派個人，<u>基士</u>個兒子<u>掃羅</u>，四十年做其拉皇帝。<sup>22</sup> 後頭廢掉其，舉上<u>大闢</u>做其拉皇帝。並且等其做對證，話：『我碰着<u>耶西</u>個兒子<u>大闢</u>，是合着我心想個人。其會依我一切個旨意介做。』

<sup>\[1\] *Peng-veng* *z-ngæn*, *yiu-teh* *doh*, kwʽun-shü. 本文字眼，有得讀，寬恕。（原註）</sup>

<sup>23</sup> “Dzong keh-go nying-go ʽeo-dæ, Jing-ming, tsiao Gyi sô ing-hyü-go, kyü-zông peh Yi-seh-lih nying ih-go Kyiu-cü, Yiæ-su. <sup>24</sup> Gyi feh-zing cʽih-dao zin-deo, Iah-ʽen yü-sin djün-kʽæ we-sing-cün-i-go si-li peh cong Yi-seh-lih pah-sing. <sup>25</sup> Iah-ʽen læ-tih tso-dzing zi-go tsih-veng z-ʽeo wô, ‘Ng-lah tsʽæ ngô z jü? Ngô feh-z *Kyi-toh*: yiu ʽeo-jü ngô læ-go Cü-kwu, ziu-z ka Gyi kyiah-li-go ʽa-ta, ngô yia kyʽin hao.’

<sup>23</sup> 「從箇個人個後代，神明，照其所應許個，舉上撥<u>以色列</u>人一個救主，<u>耶穌</u>。<sup>24</sup> 其弗曾出道前頭，<u>約翰</u>預先傳開回心轉意個洗禮撥衆<u>以色列</u>百姓。<sup>25</sup> <u>約翰</u>來的做成自個職份時候話：『爾拉猜我是誰？我弗是<u>基督</u>。有後如我來個主顧，就是解其腳裏個鞋帶，我也欠好。』

<sup>26</sup> “Cong-we hyüong-di, Üô-pah-lah-hen-go ʽeo-dæ, teng ng-lah *væn-pah* pʽô-gyü Jing-ming cü-kwu, keh kyiu-go dao-li z djün peh ng-lah de. <sup>27</sup> Keh-sing deng læ Yiæ-lu-sah-leng go nying teng gyi-lah kwun-fu, ing-we feh hyiao-teh Gyi, ziu ding *Gyi* ze-ming; z-ka ing-djôh me en-sih-nyih sô doh-go sin-cü-nying shih-wô. <sup>28</sup> Se-tsih zing Gyi feh-cʽih soh-go si-ze, *wa* we gyiu Pe-lah-to long-sah Gyi. <sup>29</sup> Gyi-lah yi-kying tso-dzing væn-pah læ *Shü-li* sia-tih ts-tin Gyi go shih-wô, ziu dzong jü-zông do Gyi lôh, en læ veng-mo-li. <sup>30</sup> Dæn-z Jing-ming peh Gyi dzong si-nying cong-nyiang weh-cün-læ. <sup>31</sup> *ʽEo-deo* yiu hyü-to nyih-ts peh keh-sing dzong Kyüô-li-li teng Gyi dô-kô zông Yiæ-lu-sah-leng kyʽi-go nying kʽen-kyin: gyi-lah *yin-dzæ* læ-tih tso Gyi-go te-tsing peh pah-sing.

<sup>26</sup> 「衆位兄弟，<u>亞伯拉罕</u>個後代，等爾拉凡百怕懼神明主顧，箇救個道理是傳撥爾拉了。<sup>27</sup> 箇星庉來<u>耶路撒冷</u>個人等其拉官府，因爲弗曉得其，就定其罪名。是介應着每安息日所讀個先知人說話。<sup>28</sup> 雖即尋其弗出啥個死罪，還會求<u>彼拉多</u>弄煞其。<sup>29</sup> 其拉已經做成凡百來書裏寫的指點其個說話，就從樹上馱其落，安來墳墓裏。<sup>30</sup> 但是神明撥其從死人中央活轉來。<sup>31</sup> 後頭有許多日子撥箇星從<u>加利利</u>等其大家上<u>耶路撒冷</u>去個人看見。其拉現在來的做其個對證撥百姓。

<sup>32</sup> “Ah-lah *næn-kæn* pô hao sing-sih djün peh ng-lah: keh *yü-sin* ing-hyü tsu-tsong go shih-wô, <sup>33</sup> Jing-ming kyü-zông Yiæ-su z tso-dzing keh-go *ing-hyü* peh gyi-go ts-seng, *ziu-z* ah-lah: ziang di-nyi-siu Sing-s sô sia-tih-go, wô, ‘Ng z Ngô-go Ng-ts, Ngô kyih-mih sang Ng.’ \[S. 2. 7.\] <sup>34</sup> Kông-tao Jing-ming peh Gyi dzong si-nying cong-nyiang weh-cün-læ, s-teh Gyi feh we tsæ *si*, *feh* *we* læn-wu, yiu ka wô, ‘Ngô we pô *ing-hyü* Da-bih go jih-dzæ <sup>\[1\]</sup>eng-we s-peh ng-lah.’ \[Y. 55. 3.\] <sup>35</sup> Sô-yi wa-yiu ih-siu s z-ka wô, ‘Ng feh we peh Ng sing-jün Cü-kwu teh-cü læn-wu.’ \[S. 16. 10.\] <sup>36</sup> Ziah kông Da-bih, <sup>\[2\]</sup>gyi læ zi-go shü-dæ tsiao Jing-ming-go ts-i ka tso, *ʽeo-deo* kwʽeng-joh, en-tsông læ tsu-tsong u-sen, læn-wu-de: <sup>37</sup> tsih-yiu Jing-ming sô weh-cün-læ-go z m̆-teh læn-wu.

<sup>32</sup> 「阿拉難間把好信息傳撥爾拉。箇預先應許祖宗個說話，<sup>33</sup> 神明舉上<u>耶穌</u>是做成箇個應許撥其個子孫，就是阿拉。像第二首聖詩所寫的個，話：『爾是我個兒子，我今末生爾。』\[S. 2. 7.\] <sup>34</sup> 講到神明撥其從死人中央活轉來，使得其弗會再死，弗會爛糊，有介話：『我會把應許<u>大闢</u>個實在恩惠<sup>\[1\]</sup>賜撥爾拉。』\[Y. 55. 3.\] <sup>35</sup> 所以還有一首詩是介話：『爾弗會撥爾聖善主顧得知爛糊。』\[S. 16. 10.\] <sup>36</sup> 若講<u>大闢</u>，其來自個世代照神明個旨意介做<sup>\[2\]</sup>，後頭睏熟，安葬來祖宗烏碎，爛糊了。<sup>37</sup> 只有神明所活轉來個是嘸得爛糊。

<sup>\[1\] *Peng-veng* *z-ngæn*, tseng-kyʽi z-ken, *z* *tsôh* eng-we *ka-shih*. 本文字眼，尊起事幹，是作「恩惠」解說。（原註）</sup>

<sup>\[2\] *ʽÔh* *wô*, gyi tsiao Jing-ming-go ts-i ka voh-z zi-go shü-dæ: *kʽen* S. 78. 72. 或話，其照神明個旨意介服侍自個世代，看 S. 78. 72.（原註）</sup>

<sup>38</sup> “Ka kʽen-kyʽi-læ, cong-we hyüong-di, ng-lah hao hyiao-teh, kʽao-djôh keh-go Nying yiu sô-ze-go *dao-li* næn-kæn djün peh ng-lah. <sup>39</sup> Kʽao-djôh Mo-si-go lih-fah ng-lah feh neng-keo tʽeh-cʽih *ze*, *feh* *neng-keo* sön tsing-dzih; kʽao-djôh keh-go Nying, væn-pah siang-sing-go cü-kwu tu tʽeh-cʽih ih-tsʽih-go *ze-kyʽin* sön tsing-dzih. <sup>40</sup> Keh-lah yüong kwu-djôh, sæn-leh sin-cü-nying sô kông-go z-ken ling-djôh ng-lah, *z-ka* *wô*, <sup>41</sup> ‘Kyʽing-mæn-go cü-kwu, tsʽia-kʽen; ng-lah kyʽi kying-hyiæ, kyʽi mih-vông: ing-we Ngô læ ng-lah-go z-ʽeo tang-tsiang tso ih-yiang z-ken, se-tsih yiu nying-wô hyiang ng dao, ng-lah yia feh siang-sing-go.’ \[Hp. 1. 5.\]”

<sup>38</sup> 「介看起來，衆位兄弟，爾拉好曉得，靠着箇個人有赦罪個道理難間傳撥爾拉。<sup>39</sup> 靠着<u>摩西</u>個律法爾拉弗能夠脫出罪，弗能夠算正直。靠着箇個人，凡百相信個主顧都脫出一切個罪愆算正直。<sup>40</sup> 箇拉用顧着，省勒先知人所講個事幹臨着爾拉，是介話：<sup>41</sup> 『輕慢個主顧，且看。爾拉去驚駭，去滅亡。因爲我來爾拉個時候打賬做一樣事幹，雖即有人話向爾道，爾拉也弗相信個。』\[Hp. 1. 5.\]」

<sup>42</sup> Gyi-lah tseo-cʽih Yiu-tʽa nying-go jü-we-dông z-ʽeo, bih-koh-nying tsʽing gyi <sup>\[1\]</sup>ʽô-vah en-sih-nyih *tsæ* teng gyi-lah kông keh-sing shih-wô. <sup>43</sup> Jü-we-dông-li-go nying yi-kying sæn-kʽæ, yiu hyü-to Yiu-tʽa nying, teng gyin-sing jih Yiu-tʽa kyiao go, keng-leh Pao-lo teng Pô-nô-pô. Keh liang-go nying teng gyi-lah kông, kyʽün gyi djông-djông siu-djü Jing-ming-go eng-we.

<sup>42</sup> 其拉走出<u>猶太</u>人個聚會堂時候，別國人請其下伐安息日<sup>\[1\]</sup>再等其拉講箇星說話。<sup>43</sup> 聚會堂裏個人已經散開，有許多<u>猶太</u>人，等虔心入<u>猶太</u>教個，跟勒<u>保羅</u>等<u>巴拿巴</u>。箇兩個人等其拉講，勸其常常守住神明個恩惠。

<sup>\[1\] *Yiu-teh* *fæn*, keh loh nyih li-hyiang. 有得翻，箇六日裏向。（原註）</sup>

<sup>44</sup> Di-nyi-vah en-sih-nyih tsʽô-feh-to ʽen-zing-li tu jü-long-læ tʽing Jing-ming-go dao-li. <sup>45</sup> Yiu-tʽa nying ih kʽen-kyin keh-do-dziao nying, ziu do-nyiang tu-gyi, pæn-poh Pao-lo kông-go shih-wô; *fi-dæn* pæn-poh, ping-tsʽia tsao-tʽah *gyi*. <sup>46</sup> Pao-lo teng Pô-nô-pô ziu fông-tæn wô, “Jing-ming-go dao-li *nyün* kæ sin djün peh ng-lah; ng-lah kyi-jün kyʽi-diao gyi, zi ding-kwe feh kæ teh-djôh üong-yün weh-ming, keh-lah ah-lah nyin-cün hyiang-djôh bih-koh-nying. <sup>47</sup> Ing-we Cü z-ka feng-fu ah-lah, *Gyi* *wô*, ‘Ngô shih-lih Ng tso bih-koh-nying-go liang-kwông, s-teh Ng tso kyiu-sing ih-dzih tao di-go zing-deo.’ \[Y. 49. 6.\]”

<sup>44</sup> 第二伐安息日差弗多咸城裏都聚攏來聽神明個道理。<sup>45</sup> <u>猶太</u>人一看見箇大潮人，就大樣妒忌，扳駁<u>保羅</u>講個說話。非但扳駁，並且糟蹋其。<sup>46</sup> <u>保羅</u>等<u>巴拿巴</u>就放膽話：「神明個道理原該先傳撥爾拉。爾拉既然棄掉其，自定規弗該得着永遠活命，箇拉阿拉扭轉向着別國人。<sup>47</sup> 因爲主是介吩咐阿拉，其話：『我設立爾做別國人個亮光，使得爾做救星一直到地個盡頭。』\[Y. 49. 6.\]」

<sup>48</sup> Bih-koh-nying tʽing-meng *keh-go* *shih-wô*, ziu hwun-hyi, ping-tsʽia tsʽing-tsæn Cü-go dao-li; væn-pah ding-kwe teh-djôh üong-yün weh-ming cü-kwu tu siang-sing-de. <sup>49</sup> Cü-go dao-li djün-pin keh-go di-fông.

<sup>48</sup> 別國人聽聞箇個說話，就歡喜，並且稱讚主個道理。凡百定規得着永遠活命主顧都相信了。<sup>49</sup> 主個道理傳遍箇個地方。

<sup>50</sup> Dæn-z Yiu-tʽa nying tsʽön-teh keh-sing gyin-sing kwe-djong-go nyü-nying, teng zing-li-go hyiang-sing, kyʽi pih-næn Pao-lo teng Pô-nô-pô, ken-cʽih gyi-lah-go di-ka. <sup>51</sup> Keh liang-go nying ziu læ gyi-lah min-zin tæn-diao kyiah-li-go hwe-dzing, tao Yi-ko-nyiæn kyʽi. <sup>52</sup> Keh-sing meng-du ting hwun-hyi, do-nyiang be Sing-Ling ken-dong.

<sup>50</sup> 但是<u>猶太</u>人攛掇箇星虔心貴重個女人，等城裏個鄉紳，去逼難<u>保羅</u>等<u>巴拿巴</u>，趕出其拉個地界。<sup>51</sup> 箇兩個人就來其拉面前撣掉腳裏個灰塵，到<u>以哥念</u>去。<sup>52</sup> 箇星門徒頂歡喜，大樣被聖靈感動。

---

### Sd. XIV.

LÆ Yi-ko-nyiæn gyi-lah dong-de tseo-tsing Yiu-tʽa nying jü-we-dông-li, *dao-li* kông-leh s-teh Yiu-tʽa nying teng Hyi-lah nying yiu hyü-to siang-sing-de. <sup>2</sup> Dæn-z feh siang-sing-go Yiu-tʽa nying kyih-dong bih-koh-nying-go sing, tsʽön-teh gyi ʽeng keh-sing hyüong-di. <sup>3</sup> Gyi-lah keh-deo deng-leh dziang-kyiu, kʽao-djôh Cü fông-tæn djün kyiao; Cü te-tsing Gyi-zi eng-we-go dao-li, s-teh gyi-lah siu tso-cʽih jing-tsih teng gyi-z. <sup>4</sup> <sup>\[1\]</sup>Keh zing-li-go cong-nying feng-kʽæ-de; yiu-sing keng-leh Yiu-tʽa nying, yiu-sing keng-leh s-du.

來<u>以哥念</u>其拉同隊走進<u>猶太</u>人聚會堂裏，道理講勒使得<u>猶太</u>人等<u>希臘</u>人有許多相信了。<sup>2</sup> 但是弗相信個<u>猶太</u>人激動別國人個心，攛掇其恨箇星兄弟。<sup>3</sup> 其拉箇頭庉勒長久，靠着主放膽傳教。主對證其自恩惠個道理，使得其拉手做出神蹟等奇事。<sup>4</sup> 箇城裏個衆人分開了<sup>\[1\]</sup>。有星跟勒<u>猶太</u>人，有星跟勒使徒。

<sup>\[1\] Y. ʽE. 46. 耶（穌）後（頭）46（年）。（原註）</sup>

<sup>5</sup> Teng-tao bih-koh-nying wa-yiu Yiu-tʽa nying teng gyi-lah kwun-fu üong-zông-læ iao tsao-tʽah gyi, do zah-deo kʽang-sah gyi; <sup>6</sup> gyi-lah teh-cü-de, ziu dao tao Li-kao-nyi-go Lu-z-teh Deh-pi keh *liang-go* zing-li, teng dön-kyʽün-go di-fông; <sup>7</sup> læ keh-deo djün foh-ing.

<sup>5</sup> 等到別國人還有<u>猶太</u>人等其拉官府擁上來要糟蹋其，馱石頭揞煞其。<sup>6</sup> 其拉得知了，就逃到<u>呂高尼</u>個<u>路士得</u>、<u>特庇</u>箇兩個城裏，等團圈個地方。<sup>7</sup> 來箇頭傳福音。

<sup>8</sup> LU-Z-TEH yiu ih-go nyün kyiah-kweh go nying zo-kæn, dzong cʽih nyiang-tʽæ ziu kwa-kyiah-go, ih-hyiang m-neh tseo-ko. <sup>9</sup> Keh-go nying læ-tih tʽing Pao-lo kông: Pao-lo tsʽing-ting kʽen gyi, hyiao-teh gyi yiu siang-sing-go sing kʽo-yi i-hao, <sup>10</sup> ziu hyiang-hyiang wô, “Ng bô-kyʽi-læ, kyiah pih-dzih lih-tong.” Gyi ziu tʽiao-kyʽi-læ, tseo-tseo.

<sup>8</sup> <u>路士得</u>有一個軟腳骨個人坐間，從出孃胎就拐腳個，一向嘸得走過。<sup>9</sup> 箇個人來的聽<u>保羅</u>講。<u>保羅</u>清盯看其，曉得其有相信個心可以醫好，<sup>10</sup> 就響響話：「爾爬起來，腳筆直立東。」其就跳起來，走走。

<sup>11</sup> Cong-nying kʽen-kyin Pao-lo sô tso-go z-ken, yüong Li-kao-nyi tʽu-ing hyiang-hyiang wô, “Keh-sing bu-sah yin-hwô nying-go siang-mao kông-lôh tao ah-lah u-sen læ.” <sup>12</sup> Gyi-lah tsʽing-hwu Pô-nô-pô Tiu-z; Pao-lo ni, *tsʽing-hwu* Hyi-r-mi, ing-we ling-deo kông-go z gyi. <sup>13</sup> Dzing-nga Tiu-z *miao-li-go* tsi-s ziu kyʽin-leh ngeo, ta-leh pin-cʽih-go hwô, tseo tao meng-kʽeo, sing-siang teng cong-nying dô-kô tsi-tsi gyi.

<sup>11</sup> 衆人看見<u>保羅</u>所做個事幹，用<u>呂高尼</u>土音響響話：「箇星菩薩現化人個相貌降落到阿拉烏碎來。」<sup>12</sup> 其拉稱呼<u>巴拿巴</u> <u>丟士</u>。<u>保羅</u>呢，稱呼<u>希耳米</u>，因爲領頭講個是其。<sup>13</sup> 城外<u>丟士</u>廟裏個祭司就牽勒牛，帶勒編出個花，走到門口，心想等衆人大家祭祭其。

<sup>14</sup> S-du Pô-nô-pô teng Pao-lo tʽing-meng-ts, ziu cʽô-kʽæ zi-go i-zông, deh-jün tseo-tsing cong-nying li-hyiang, eo-kyʽi-læ, wô, <sup>15</sup> “Beng-yiu, ng-lah dza-we tso keh-cü-ka z-ken? Ah-lah yia z nying, teng ng-lah sing-dzing siang-dong-go, *læ* djün foh-ing peh ng-lah, iao ng-lah kyʽi-diao keh-sing hyü-hwô, kwe-voh keh-we weh-go Jing-ming, ziu-z zao tʽin, di, hæ, teng gyi li-deo væn-veh go. <sup>16</sup> Yi-zin-go z-shü, Gyi eo væn-koh pah-sing tseo gyi-zi-go lu: <sup>17</sup> jün-r Gyi yia feh-z m-neh te-tsing Gyi-zi, *z-djông* hao-hao dæ *nying*, tʽin-li s-lôh yü teng da-joh-go nyin-dzing peh ah-lah, s-teh ah-lah kʽeo-liang to, mun-sing hwun-hyi.” <sup>18</sup> Kông keh-fæn shih-wô, yia tsʽô ih-ngæn tsu gyi-lah feh-lôh iao tsi gyi.

<sup>14</sup> 使徒<u>巴拿巴</u>等<u>保羅</u>聽聞仔，就扯開自個衣裳，突然走進衆人裏向，謳起來，話：<sup>15</sup> 「朋友，爾拉咋會做箇株介事幹？阿拉也是人，等爾拉性情相同個，來傳福音撥爾拉，要爾拉棄掉箇星虛花，歸服箇位活個神明，就是造天、地、海，等其裏頭萬物個。<sup>16</sup> 以前個時世，其謳萬國百姓走其自個路。<sup>17</sup> 然而其也弗是嘸得對證其自，時常好好待人，天裏賜落雨等大熟個年成撥阿拉，使得阿拉口糧多，滿心歡喜。」<sup>18</sup> 講箇番說話，也差一眼阻其拉弗落要祭其。

<sup>19</sup> Yiu *kyi-go* Yiu-tʽa nying dzong En-di-ah teng Yi-ko-nyiæn ka læ, tsʽön-teh cong-nying-go sing, keh-tsao do zah-deo kʽang Pao-lo, ziu tʽo gyi cʽih zing-nga, dao-z gyi yi-kying si-de. <sup>20</sup> Dæn-z meng-du dön-kyʽün yü gyi tong z-ʽeo, gyi bô-kyʽi-læ, tseo-tsing zing-li: di-nyi nyih teng Pô-nô-pô dô-kô tao Deh-pi kyʽi.

<sup>19</sup> 有幾個<u>猶太</u>人從<u>安提阿</u>等<u>以哥念</u>介來，攛掇衆人個心，箇遭馱石頭揞<u>保羅</u>，就拖其出城外，道是其已經死了。<sup>20</sup> 但是門徒團圈圍其東時候，其爬起來，走進城裏。第二日等<u>巴拿巴</u>大家到<u>特庇</u>去。

<sup>21</sup> Gyi-lah læ keh-go zing-li djün foh-ing, peh hyü-to nying jih-kyiao: ziu tao-tseo-cün Lu-z-teh Yi-ko-nyiæn En-di-ah læ, <sup>22</sup> kyin-kwu meng-du-go sing, kyʽün gyi-lah siu-djü sô siang-sing-go dao-li; ping-tsʽia *wô*, “Ah-lah tseo-tsing Jing-koh-li kyʽi, pih iao tsao-djôh hyü-to næn-deo.” <sup>23</sup> Læ kôh kyiao-we li-hyiang shih-lih tsiang-lao peh gyi, ziu kying-zih tao-kao, pô gyi-lah tʽôh-fu gyi sô siang-sing-go Cü.

<sup>21</sup> 其拉來箇個城裏傳福音，撥許多人入教。就倒走轉<u>路士得</u> <u>以哥念</u> <u>安提阿</u>來。<sup>22</sup> 堅固門徒個心，勸其拉守住所相信個道理。並且話：「阿拉走進神國裏去，必要遭着許多難頭。」<sup>23</sup> 來各教會裏向設立長老撥其，就禁食禱告，把其拉託付其所相信個主。

<sup>24</sup> Keh-tsao cʽün-ko Pe-si-ti tao Bông-fi-li-üô: <sup>25</sup> læ Bih-kyüô djün dao-li, ziu tseo-lôh tao Üô-da-li. <sup>26</sup> Dzong keh-deo kʽæ jün s tao En-di-ah, ziu-z kyʽi-deo be *hyüong-di* tʽôh Jing-ming-go eng-we hao kyʽi tso gyi-lah *yin-dzæ* sô tso-dzing-go meng-veng, keh u-sen.

<sup>24</sup> 箇遭穿過<u>彼西底</u>到<u>旁非利亞</u>。<sup>25</sup> 來<u>別加</u>傳道理，就走落到<u>亞大利</u>。<sup>26</sup> 從箇頭開船駛到<u>安提阿</u>，就是起頭被兄弟託神明個恩惠好去做其拉現在所做成個門份，箇烏碎。

<sup>27</sup> Kyi-jün tao-de, ziu jü-long kyiao-we, pô Jing-ming ih-tsʽih sô tao gyi-lah go z-ken, teng kʽæ siang-sing-go meng peh bih-koh-nying, tu kao-su gyi-lah. <sup>28</sup> Ü-z læ keh-deo teng meng-du dô-kô deng-leh dziang-kyiu.

<sup>27</sup> 既然到了，就聚攏教會，把神明一切所到其拉個事幹，等開相信個門撥別國人，都告訴其拉。<sup>28</sup> 於是來箇頭等門徒大家庉勒長久。

---

### Sd. XV.

<sup>\[1\]</sup>YIU kyi-go nying dzong Yiu-tʽa lôh-læ, kao keh-sing hyüong-di, wô, “Ng-lah ziah feh i Mo-si-go kwe-kyü ziu tsiu-keh-li, feh neng-keo teh-djôh kyiu.” <sup>2</sup> Pao-lo Pô-nô-pô kyi-kying teng gyi-lah do-nyiang tsang-leng bin-poh, *cong-nying* ziu <sup>\[2\]</sup>ding-kwe peh Pao-lo Pô-nô-pô, teng gyi-lah li-hyiang kyi-go nying, zông Yiæ-lu-sah-leng kyʽi kyin s-du tsiang-lao, siang-liang keh-go nyi-leng. <sup>3</sup> Kyiao-we ziu song gyi kyʽi: gyi-lah tseo-ko Fi-nyi-kyi, Sah-mô-li-üô, *i-lu* kông bih-koh-nying kwe-voh *Cü* go z-ken: cong hyüong-di ziu do-nyiang hwun-hyi. <sup>4</sup> Tao-leh Yiæ-lu-sah-leng, kyiao-we teng s-du teng tsiang-lao tu nying-tsih gyi-lah: gyi-lah ziu pô Jing-ming ih-tsʽih sô tao gyi-lah go z-ken kao-su *cong-nying*.

有幾個人從<u>猶太</u>落來<sup>\[1\]</sup>，告箇星兄弟，話：「爾拉若弗依<u>摩西</u>個規矩受周割禮，弗能夠得着救。」<sup>2</sup> <u>保羅</u>、<u>巴拿巴</u>既經等其拉大樣爭論辯駁，衆人就定規撥<u>保羅</u>、<u>巴拿巴</u><sup>\[2\]</sup>，等其拉裏向幾個人，上<u>耶路撒冷</u>去見使徒、長老，商量箇個議論。<sup>3</sup> 教會就送其去。其拉走過<u>腓尼基</u>、<u>撒瑪利亞</u>，依路講別國人歸服主個事幹。衆兄弟就大樣歡喜。<sup>4</sup> 到了<u>耶路撒冷</u>，教會等使徒等長老都迎接其拉。其拉就把神明一切所到其拉個事幹告訴衆人。

<sup>\[1\] Y. ʽE. 51. 耶（穌）後（頭）51（年）。（原註）</sup>

<sup>\[2\] Y. ʽE. 52. 耶（穌）後（頭）52（年）。（原註）</sup>

<sup>5</sup> <sup>\[1\]</sup>Keh-tsao yiu kyi-go Fah-li-sæ keh kyiao nying, (z siang-sing-go,) lih-kyʽi-sing, wô, “Gyi-lah pih iao ziu tsiu-keh-li; *pih* *iao* feng-fu *gyi-lah* siu Mo-si-go lih-fah.”

<sup>5</sup> 箇遭<sup>\[1\]</sup>有幾個<u>法利賽</u>箇教人（是相信個），立起身，話：「其拉必要受周割禮。必要吩咐其拉守<u>摩西</u>個律法。」

<sup>\[1\] Yiu-teh tsʽeng keh-tsih shü z Pao-lo Pô-nô-pô djün En-di-ah z-ken. 有得忖箇節書是<u>保羅</u>、<u>巴拿巴</u>傳<u>安提阿</u>事幹。（原註）</sup>

<sup>6</sup> S-du teng tsiang-lao tu jü-long-læ siang-liang keh-kyʽi z-ken.

<sup>6</sup> 使徒等長老都聚攏來商量箇起事幹。

<sup>7</sup> Dô-kô bin-leng hyü-to shih-wô, Pe-teh lih-kyʽi-sing, teng gyi-lah wô, “Cong-we hyüong-di, ng-lah hyiao-teh Jing-ming zin-deo læ ah-lah cong-nyiang kæn-shün *ngô*, s-teh bih-koh-nying dzong ngô-go kʽeo-li hao tʽing-meng foh-ing dao-li, siang-sing. <sup>8</sup> Ping-tsʽia hyiao-teh *cong-nying-go* sing keh-we Jing-ming teng gyi-lah tso te-tsing, pô Sing-Ling s-peh gyi-lah, tsing-ziang *s-peh* ah-lah ih-yiang-go. <sup>9</sup> Gyi-lah teng ah-lah Gyi ih-ngæn m-kao feng-pih, z yüong siang-sing kyih-zing gyi-lah-go sing. <sup>10</sup> Ka-ni, ng-lah næn-kæn dza-we s-s Jing-ming, iao pô tsu-tsong teng ah-lah tu pe-feh-dong-go ah, fông læ meng-du-go deo-kying ni? <sup>11</sup> Ah-lah siang-sing *tsih-yiu* kʽao-djôh Cü Yiæ-su Kyi-toh-go eng-we *ah-lah* hao teh-djôh kyiu, gyi-lah yia z-ka-go.”

<sup>7</sup> 大家辯論許多說話，<u>彼得</u>立起身，等其拉話：「衆位兄弟，爾拉曉得神明前頭來阿拉中央揀選我，使得別國人從我個口裏好聽聞福音道理，相信。<sup>8</sup> 並且曉得衆人個心箇位神明等其拉做對證，把聖靈賜撥其拉，正像賜撥阿拉一樣個。<sup>9</sup> 其拉等阿拉其一眼嘸告分別，是用相信潔淨其拉個心。<sup>10</sup> 介呢，爾拉難間咋會試試神明，要把祖宗等阿拉都揹弗動個軛，放來門徒個頭頸呢？<sup>11</sup> 阿拉相信只有靠着主<u>耶穌</u> <u>基督</u>個恩惠阿拉好得着救，其拉也是介個。」

<sup>12</sup> Cong-nying tu feh hyiang, ziu tʽing Pô-nô-pô teng Pao-lo dziang-si kông Jing-ming tʽôh gyi-lah læ bih-koh-nying cong-nyiang ih-tsʽih sô tso-go jing-tsih teng gyi-z.

<sup>12</sup> 衆人都弗響，就聽<u>巴拿巴</u>等<u>保羅</u>詳細講神明託其拉來別國人中央一切所做個神蹟等奇事。

<sup>13</sup> Gyi-lah hyih-kʽeo, Yüô-kôh z-ka wô, “Cong-we hyüong-di, tsʽing tʽing ngô-go shih-wô: <sup>14</sup> Si-meng dzæ-fông kông-ko, Jing-ming kyʽi-deo dza-nyiang kʽen-kwu bih-koh-nying, dzong gyi-lah cong-nyiang tʽiao-cʽih ih-pæn pah-sing hao vong Gyi-go ming-deo. <sup>15</sup> Keh-sing sin-cü-nying shih-wô yia siang-te-go; ziang *Shü-li* sia-tih wô, <sup>16</sup> ‘Keh-sing z-ken ʽeo-deo Ngô we cün-læ, tsæ kyʽi-hao Da-bih yi-kying tih-tao-go tsiang-bong; ping-tsʽia sô tsʽah-diao-kæn-go Ngô we tsæ jü-kyʽi-læ, lih gyi dzih: <sup>17</sup> s-teh nying-go cong-nyiang dzing-lôh-tong-go cü-kwu, teng væn-pah vong Ngô ming-deo go bih-koh-nying, tu we læ zing Cü. *Keh* *ziu-z* tso keh-sing long-tsong z-ken go Cü sô kông-go *shih-wô*.’ \[Üô. 9. 11, 12.\] <sup>18</sup> Jing-ming yiang-yiang sô tso-go z-ken, dzong kʽæ-bih yi-læ Zi *sin* hyiao-teh-go. <sup>19</sup> Keh-lah ngô-go i-s z m-nao tsʽao-ziao keh-sing kwe-voh Jing-ming go bih-koh-nying; <sup>20</sup> tæn-tsih sia sing peh gyi-lah, eo gyi feh tsao-djôh nyi-su-moh-tiao-go ao-tsao *tsi-veh*, teng kæn-ying z-ken, wa-yiu tsʽeh-sah-go *sang-kʽeo*, teng hyüih keh-sing. <sup>21</sup> Ing-we dzong-kwu-yi-læ Mo-si-go *shü* kôh zing-li tu yiu djün-kʽæ, me en-sih-nyih læ jü-we-dông-li doh-go.”

<sup>13</sup> 其拉歇口，<u>雅各</u>是介話：「衆位兄弟，請聽我個說話。<sup>14</sup> <u>西門</u>纔方講過，神明起頭咋樣看顧別國人，從其拉中央挑出一般百姓好奉其個名頭。<sup>15</sup> 箇星先知人說話也相對個。像書裏寫的話：<sup>16</sup> 『箇星事幹後頭我會轉來，再起好<u>大闢</u>已經跌倒個帳篷。並且所拆掉間個我會再樹起來，立其直。<sup>17</sup> 使得人個中央剩落東個主顧，等凡百奉我名頭個別國人，都會來尋主。箇就是做箇星攏總事幹個主所講個說話。』\[Üô. 9. 11, 12.\] <sup>18</sup> 神明樣樣所做個事幹，從開闢以來自先曉得個。<sup>19</sup> 箇拉我個意思，是嘸得好吵擾箇星歸服神明個別國人。<sup>20</sup> 單只寫信撥其拉，謳其弗遭着泥塑木雕個鏖糟祭物，等姦淫事幹，還有撮<sup>\[1\]</sup>煞個牲口，等血箇星。<sup>21</sup> 因爲從古以來<u>摩西</u>個書各城裏都有傳開，每安息日來聚會堂裏讀個。」

<sup>\[1\] 勒；繩子等套住後用力拉緊</sup>

<sup>22</sup> Keh-tsao s-du, tsiang-lao, teng tʽong kyiao-we, tu kyüih-i dzong gyi-lah cong-nyiang kæn-shün *kyi-go* nying, tsʽa *gyi-lah* hao teng Pao-lo Pô-nô-pô jü-de tao En-di-ah kyʽi; ziu-z tsʽing-hwu Pô-sah-pô go Yiu-da, teng Si-lah, z hyüong-di sô tʽe-tseng-go cü-kwu. <sup>23</sup> Yi sia ih-fong sing tʽôh gyi ta-kyʽi, z-ka wô: “S-du, tsiang-lao, teng hyüong-di keh-sing, *sia* *sing* peh En-di-ah Jü-li-üô Kyi-li-kyüô bih-koh-go cong hyüong-di, tsʽing-tsʽing en. <sup>24</sup> Ing-we tʽing-meng yiu kyi-go nying dzong ah-lah-go cong-nyiang tseo-cʽih-læ, kông shih-wô tsʽao-ziao ng-lah, yiao-ʽôh ng-lah-go sing, wô pih iao ziu tsiu-keh-li, siu lih-fah go; (dæn-z ah-lah m-neh ka feng-fu gyi ko:) <sup>25</sup> sô-yi ah-lah dong-sing-ʽeh-i jü-long-tong, kyüih-i kæn-shün *kyi-go* nying, tsʽa gyi-lah teng ah-lah sô tsʽing-æ-go Pô-nô-pô Pao-lo, <sup>26</sup> (ziu-z we-leh ah-lah Cü Yiæ-su Kyi-toh-go ming-deo sô-cʽih sing-ming go nying,) dô-kô tao ng-go u-sen. <sup>27</sup> Keh-lah tsʽa Yiu-da Si-lah læ; gyi yia we kʽeo-djün keh-sing z-ken. Sing-Ling teng ah-lah tu kyüih-i feh pô bih-yiang tæn-deo kô peh ng-lah, tæn-tsih keh kyi-yiang iao-kying-go, <sup>29</sup> *ziu-z* iao feh tsao-djôh nyi-su-moh-tiao-go tsi-veh, teng hyüih, lin tsʽeh-sah-go *sang-kʽeo*, wa-yiu kæn-ying z-ken: ng-lah neng-keo zi kwu-djôh keh-sing, ziu hao-de. Dæn-nyün ng-lah kʽông-gyin.”

<sup>22</sup> 箇遭使徒、長老、等統教會，都決意從其拉中央揀選幾個人，差其拉好等<u>保羅</u>、<u>巴拿巴</u>聚隊到<u>安提阿</u>去。就是稱呼<u>巴撒巴</u>個<u>猶大</u>、等西拉，是兄弟所推尊個主顧。<sup>23</sup> 又寫一封信託其帶去，是介話：「使徒、長老、等兄弟箇星，寫信撥<u>安提阿</u>、<u>敘利亞</u>、<u>基利家</u>別國個衆兄弟，請請安。<sup>24</sup> 因爲聽聞有幾個人從阿拉個中央走出來，講說話吵擾爾拉，搖惑爾拉個心，話必要受周割禮，守律法個。（但是阿拉嘸得介吩咐其過。）<sup>25</sup> 所以阿拉同心合意聚攏東，決意揀選幾個人，差其拉等阿拉所親愛個<u>巴拿巴</u>、<u>保羅</u>，<sup>26</sup> （就是爲了阿拉主<u>耶穌</u> <u>基督</u>個名頭捨出性命個人，）大家到爾個烏碎。<sup>27</sup> 箇拉差<u>猶大</u>、西拉來。其也會口傳箇星事幹。聖靈等阿拉都決意弗把別樣擔頭加撥爾拉，單只箇幾樣要緊個，<sup>29</sup> 就是要弗遭着泥塑木雕個祭物，等血，連撮煞個牲口，還有姦淫事幹。爾拉能夠自顧着箇星，就好了。但願爾拉康健。」

<sup>30</sup> Z-ka peh keh-sing nying kyʽi: gyi-lah tao En-di-ah, ziu jü-long cong-nying, pô keh-fong sing kao-fu *gyi-lah*. <sup>31</sup> Gyi-lah doh-hao-ts, ziu hwun-hyi we-leh keh <sup>\[1\]</sup>en-w̆e-go shih-wô. <sup>32</sup> Yiu-da teng Si-lah, zi yia z sin-cü-nying, kông hyü-to shih-wô kyʽün-kyʽün hyüong-di, kyin-kwu gyi-lah-go sing. <sup>33</sup> Deng-zông kyi-z, hyüong-di peh gyi-lah en-en-tæn-tæn kyü tao s-du u-dông kyʽi. <sup>34</sup> Dæn-z Si-lah ding-kyin dzing-gyiu deng læ keh-deo. <sup>35</sup> Pao-lo teng Pô-nô-pô tæn-kôh læ En-di-ah, teng hyü-to bih-nying dô-kô kao-hyüing *hyüong-di*, yi djün-kʽæ Cü-go foh-ing dao-li.

<sup>30</sup> 是介撥箇星人去。其拉到<u>安提阿</u>，就聚攏衆人，把箇封信交付其拉。<sup>31</sup> 其拉讀好仔，就歡喜爲了箇安慰個<sup>\[1\]</sup>說話。<sup>32</sup> <u>猶大</u>等西拉，自也是先知人，講許多說話勸勸兄弟，堅固其拉個心。<sup>33</sup> 庉上幾時，兄弟撥其拉安安耽耽歸到使徒烏蕩去。<sup>34</sup> 但是西拉定見仍舊庉來箇頭。<sup>35</sup> <u>保羅</u>等<u>巴拿巴</u>耽擱來<u>安提阿</u>，等許多別人大家教訓兄弟，又傳開主個福音道理。

<sup>\[1\] *ʽÔh* *wô*, kyʽün-hwô-go. 或話，勸化個。（原註）</sup>

<sup>36</sup> <sup>\[1\]</sup>KO-LEH kyi nyih, Pao-lo teng Pô-nô-pô wô, “Ah-lah zin-deo djün Cü dao-li go kôh zing-li, næn-kæn hao cün-kyʽi mông-mông ah-lah-go hyüong-di, kʽen gyi z dza-go kæn-de.” <sup>37</sup> Pô-nô-pô i-s iao ta-leh Iah-ʽen,” yi kyiao-leh Mô-kʽo go, dong-de kyʽi: <sup>38</sup> dæn-z Pao-lo tsʽeng-tsʽeng *zin-deo* dzong Bông-fi-li-üô li-kʽæ gyi-lah, feh dô-kô kyʽi tso z-ken, keh-go nying feh kæ ta gyi kyʽi. <sup>39</sup> Ziu *dô-kô* ông-kyʽi-læ, zing-ts-ü liang-ʽô feng-kʽæ; Pô-nô-pô ta-leh Mô-kʽo kʽæ jün tao Kyü-pi-lu kyʽi: <sup>40</sup> Pao-lo kæn-djôh Si-lah, be hyüong-di tʽôh Jing-ming-go eng-we z-ka dong-sing kyʽi. <sup>41</sup> Gyi ziu kying-ko Jü-li-üô teng Kyi-li-kyüô, kyin-kwu keh-sing kyiao-we.

<sup>36</sup> 過了幾日<sup>\[1\]</sup>，<u>保羅</u>等<u>巴拿巴</u>話：「阿拉前頭傳主道理個各城裏，難間好轉去望望阿拉個兄弟，看其是咋個間了。」<sup>37</sup> <u>巴拿巴</u>意思要帶勒<u>約翰</u>（又叫勒<u>馬可</u>個）同隊去。<sup>38</sup> 但是<u>保羅</u>忖忖前頭從<u>旁非利亞</u>離開其拉，弗大家去做事幹，箇個人弗該帶其去。<sup>39</sup> 就大家怏起來，甚至於兩下分開。<u>巴拿巴</u>帶勒<u>馬可</u>開船到<u>居比路</u>去。<sup>40</sup> <u>保羅</u>揀着西拉，被兄弟託神明個恩惠是介動身去。<sup>41</sup> 其就經過<u>敘利亞</u>等<u>基利家</u>，堅固箇星教會。

<sup>\[1\] Y. ʽE. 53. 耶（穌）後（頭）53（年）。（原註）</sup>

---

### Sd. XVI.

Keh-tsao gyi tseo tao Deh-pi teng Lu-z-teh: læ keh-deo yiu ih-go meng-du, ming-z kyiao-leh Di-mo-tʽa; gyi ah-nyiang z Yiu-tʽa koh siang-sing-go nyü-nying, gyi ah-tia z Hyi-lah nying: <sup>2</sup> Lu-z-teh teng Yi-ko-nyiæn-go hyüong-di tu tsʽing-tsæn gyi. <sup>3</sup> Pao-lo iao-siang keh-go nying dong-de kyʽi; we-leh deng læ keh-sing di-fông go Yiu-tʽa nying, ziu teng gyi ʽang tsiu-keh-li; ing-we tu hyiao-teh gyi ah-tia z Hyi-lah nying.

箇遭其走到<u>特庇</u>等<u>路士得</u>。來箇頭有一個門徒，名字叫勒<u>提摩太</u>。其阿孃是<u>猶太</u>國相信個女人，其阿爹是<u>希臘</u>人。<sup>2</sup> <u>路士得</u>等<u>以哥念</u>個兄弟都稱讚其。<sup>3</sup> <u>保羅</u>要想箇個人同隊去。爲了庉來箇星地方個<u>猶太</u>人，就等其行周割禮。因爲都曉得其阿爹是<u>希臘</u>人。

<sup>4</sup> Gyi-lah tseo-ko keh-sing zing-li, pô Yiæ-lu-sah-leng-go s-du teng tsiang-lao sô ding-hao-go kwe-kyü, kao-fu meng-du siu-djü. <sup>5</sup> Keh-sing kyiao-we-go siang-sing *yü-kô* kyin-kwu, gyi-go nying-su nyih-nyih kô-tsʽeo.

<sup>4</sup> 其拉走過箇星城裏，把<u>耶路撒冷</u>個使徒等長老所定好個規矩，交付門徒守住。<sup>5</sup> 箇星教會個相信愈加堅固，其個人數日日加湊。

<sup>6</sup> YI-KYING kying-ko Feh-li-kyüô teng Kyüô-lah-tʽa di-fông, be Sing-Ling kying-djü feh hyü gyi-lah læ Üô-si-üô kông dao-li; <sup>7</sup> tao-leh Me-si-üô, ziu tang-tsiang tao Pi-tʽe-nyi kyʽi; tsih-z *Sing*-Ling feh hyü gyi. <sup>8</sup> Keh-tsao tseo-ko Me-si-üô, tseo-lôh tao Deh-lo-üô kyʽi. <sup>9</sup> Yia-deo Pao-lo kʽen-kyin hyin-ling: Yiu ih-go Mô-gyi-teng nying lih-tong, gyiu gyi wô, “Tsʽing ng tseo-ko tao Mô-gyi-teng, pông-dzu ah-lah.”

<sup>6</sup> 已經經過<u>弗呂家</u>等<u>加拉太</u>地方，被聖靈禁住弗許其拉來<u>亞西亞</u>講道理。<sup>7</sup> 到了<u>每西亞</u>，就打賬到<u>庇推尼</u>去。只是聖靈弗許其。<sup>8</sup> 箇遭走過<u>每西亞</u>，走落到<u>特羅亞</u>去。<sup>9</sup> 夜頭<u>保羅</u>看見顯靈。有一個<u>馬其頓</u>人立東，求其話：「請爾走過到<u>馬其頓</u>，幫助阿拉。」

<sup>10</sup> *Pao-lo* kʽen-kyin keh-go hyin-ling, <sup>\[1\]</sup>ah-lah ziu tang-sön tao Mô-gyi-teng kyʽi, pʽa-læ jih-dzæ z Cü eo ah-lah djün foh-ing peh gyi-lah. <sup>11</sup> Ziu dzong Deh-lo-üô kʽæ jün, pih-dzih s tao Sah-mô-deh-lah; di-nyi nyih tao Nyi-üô-po-li: <sup>12</sup> dzong keh-deo tao Fi-lih-pi, ziu-z Mô-gyi-teng keh ih-pin <sup>\[2\]</sup>deo-ih-go dzing-ts, yi z *Lo-mô* *nying* sing-kyin-go.

<sup>10</sup> <u>保羅</u>看見箇個顯靈，阿拉<sup>\[1\]</sup>就打算到<u>馬其頓</u>去，派來實在是主謳阿拉傳福音撥其拉。<sup>11</sup> 就從<u>特羅亞</u>開船，筆直駛到<u>撒馬特喇</u>。第二日到<u>尼亞波利</u>。<sup>12</sup> 從箇頭到<u>腓立比</u>，就是<u>馬其頓</u>箇一邊頭一個<sup>\[2\]</sup>城子，又是<u>羅馬</u>人新建個。

<sup>\[1\] *Sia* ‘*S-du* *ying* *djün*’ *go* *Lu-kyia* *keh* *z-ʽeo* *teng* *Pao-lo* *dong-de-go*; *sô-yi* *wô*, *ah-lah*. 寫〈使徒行傳〉個<u>路加</u>箇時候等<u>保羅</u>同隊個，所以話「阿拉」。（原註）</sup>

<sup>\[2\] *ʽÔh* *wô*, di-ih pʽong-djôh-go. 或話，第一碰着個。（原註）</sup>

Keh-go zing-li ah-lah deng-zông kyi nyih. <sup>13</sup> Tao-leh en-sih-nyih tseo-cʽih zing-nga ʽo pin-yin, tao ih-tʽah su-djông tao-kao u-sen; zo-lôh, teng jü-long-kæn-go nyü-nying kông dao-li. <sup>14</sup> Yiu ih-go nyü-nying, ming-z kyiao-leh Li-ti-üô, z Tʽe-yüô-tʽe-lah zing-li ma ts-hwô pu go nying, z *su-djông* kying-djong Jing-ming go, læ-tong tʽing: Cü kʽæ-dao gyi-go sing, s-teh gyi liu-sing tʽing Pao-lo-go shih-wô. <sup>15</sup> Gyi-zi teng ʽo-kô ziu-leh si-li, ziu gyiu-kʽeng ah-lah wô, “Ng-lah kyi-kying sön ngô z siang-sing Cü go, tsʽing tao ngô oh-lô kyʽi deng.” Ziu liu ah-lah tsing-kyʽi.

箇個城裏阿拉庉上幾日。<sup>13</sup> 到了安息日走出城外河邊沿，到一𡍲素常禱告烏碎。坐落，等聚攏間個女人講道理。<sup>14</sup> 有一個女人，名字叫勒<u>呂底亞</u>，是<u>推雅推喇</u>城裏買紫花布個人，是素常敬重神明個，來東聽。主開導其個心，使得其留心聽<u>保羅</u>個說話。<sup>15</sup> 其自等和家受了洗禮，就求懇阿拉話：「爾拉既經算我是相信主個，請到我屋落去庉。」就留阿拉進去。

<sup>16</sup> *ʽEo-deo* ah-lah tseo tao tao-kao u-sen kyʽi z-ʽeo, pʽong-djôh ih-go ô-deo, z be zia-kyü vu-tih-go; gyi z kyʽi-kʽo, djün do dong-din peh keh-sing cü-nying-kô. <sup>17</sup> Gyi keng-djôh Pao-lo teng ah-lah, hyiang-hyiang læ-tih eo, z-ka wô, “Keh-sing nying z ting kao Jing-ming-go nu-boh, z djün teh-kyiu-go lu-deo peh ah-lah go.” <sup>18</sup> Gyi deh-ma nyih z-ka tso-fah. Pao-lo sing-li næn-ngao, nyin-cün teng kyü wô, “Ngô yüong Yiæ-su Kyi-toh-go ming-deo feng-fu ng tseo gyi cʽih.” *Kyü* tông-z ziu tseo-cʽih-de.

<sup>16</sup> 後頭阿拉走到禱告烏碎去時候，碰着一個丫頭，是被邪鬼附的個。其是起課，傳大銅鈿撥箇星主人家。<sup>17</sup> 其跟着<u>保羅</u>等阿拉，響響來的謳，是介話：「箇星人是頂高神明個奴僕，是傳得救個路頭撥阿拉個。」<sup>18</sup> 其特買日是介做法。<u>保羅</u>心裏難熬，扭轉等鬼話：「我用<u>耶穌</u> <u>基督</u>個名頭吩咐爾走其出。」鬼當時就走出了。

<sup>19</sup> Gyi cü-nying-kô kʽen-kyin gyi-lah dzæn-deo-go siang-vông yi-kying shih-diao-de, ziu kʽô Pao-lo teng Si-lah, tʽo gyi tao <sup>\[1\]</sup>z-min-zông kyʽi kyin kwun. <sup>20</sup> Ka tao kwun-fu u-sen, ziu wô, “Keh-sing nying z læ-tih tsʽao-lön ah-lah zing-li, *tsæ-wô* z Yiu-tʽa nying; <sup>21</sup> yi læ-tih djün ah-lah Lo-mô nying feh kæ ziu, feh kæ tso go kwe-kyü.” <sup>22</sup> Cong-nying dô-kô üong-zông-læ ti-dih gyi: kwun-fu tʽeh-diao gyi-lah i-zông, feng-fu s pæn-ts tang *gyi*. <sup>23</sup> Tang-leh hyü-to kyi-su, kyʽih-lôh lao-kæn, feng-fu s-nyüoh-s lao-kʽao kwun-siu gyi. <sup>24</sup> Gyi teh-djôh keh-go ʽao-ling, ziu kyʽih gyi-lah lôh lao-ti, pô gyi kyiah lao-lao-kʽao-kʽao zông-leh do-long.

<sup>19</sup> 其主人家看見其拉賺頭個想望已經失掉了，就抲<u>保羅</u>等西拉，拖其到市面上<sup>\[1\]</sup>去見官。<sup>20</sup> 解到官府烏碎，就話：「箇星人是來的吵亂阿拉城裏，再話是<u>猶太</u>人。<sup>21</sup> 又來的傳阿拉<u>羅馬</u>人弗該受，弗該做個規矩。」<sup>22</sup> 衆人大家擁上來抵敵其。官府脫掉其拉衣裳，吩咐使板子打其。<sup>23</sup> 打了許多記數，挈落牢監，吩咐司獄司牢靠管守其。<sup>24</sup> 其得着箇個號令，就挈其拉落牢底，把其腳牢牢靠靠上勒大籠<sup>\[2\]</sup>。

<sup>\[1\] *ʽÔh* *wô*, fah-dông-zông. 或話，法堂上。（原註）</sup>

<sup>\[2\] 腳枷</sup>

<sup>25</sup> Pun-yia-ko Pao-lo teng Si-lah læ-tih tao-kao, tsʽông s tsæn-me Jing-ming: keh-sing væn-nying tu tʽing-tong. <sup>26</sup> Hweh-jün yiu do-do di-cing, s-teh lao-kæn-li-go di-kyi yiao-dong; long-tsong meng teng-z kʽæ-de, kôh-nying-go liao-kʽao tu tʽeng-lôh-de.

<sup>25</sup> 半夜過<u>保羅</u>等西拉來的禱告，唱詩讚美神明。箇星犯人都聽東。<sup>26</sup> 忽然有大大地震，使得牢監裏個地基搖動。攏總門登時開了，各人個鐐銬都褪落了。

<sup>27</sup> S-nyüoh-s diao-kao-cün-læ, kʽen-kyin lao-kæn-go meng tu kʽæ-de, dao-z væn-nying yi-kying dao-tseo, ziu bah-cʽih tao læ, iao zi zing si. <sup>28</sup> Pao-lo hyiang-hyiang eo, z-ka wô, “M-nao zi ʽæ zi: ah-lah long-tsong læ-tong.” <sup>29</sup> *S-nyüoh-s* ziu eo nying do liang læ, deh-jün tseo-tsing-kyʽi, gwah-gwah-teo boh-tao Pao-lo Si-lah-go min-zin; <sup>30</sup> ling gyi-lah cʽih, wô, “Sin-sang, ngô kæ dza tso hao teh-djôh kyiu?” <sup>31</sup> Gyi-lah wô, “Yüong siang-sing Cü Yiæ-su Kyi-toh, ng teng ʽo-kô tu hao teh-djôh kyiu.” <sup>32</sup> Ziu pô Cü-go dao-li wô hyiang gyi dao, teng gyi oh-li-go cong-nying. <sup>33</sup> Tông-z yia li-hyiang *s-nyüoh-s* gyiang-gyiang keh liang nying-go sông-ʽeng; ping-tsʽia gyi-zi teng ʽo-kô lih-kʽeh ziu si-li. <sup>34</sup> Ziu be gyi-lah tseo-zông zi-go oh-li, pa-cʽih ʽô-væn tsʽing *gyi*: gyi-zi teng ʽo-kô siang-sing Jing-ming, hwun-hwun-hyi-hyi.

<sup>27</sup> 司獄司調覺轉來，看見牢監個門都開了，道是犯人已經逃走，就拔出刀來，要自尋死。<sup>28</sup> <u>保羅</u>響響謳，是介話：「嘸得好自害自。阿拉攏總來東。」<sup>29</sup> 司獄司就謳人馱亮來，突然走進去，刮刮抖伏倒<u>保羅</u>、西拉個面前。<sup>30</sup> 領其拉出，話：「先生，我該咋做好得着救？」<sup>31</sup> 其拉話：「用相信主<u>耶穌</u> <u>基督</u>，爾等和家都好得着救。」<sup>32</sup> 就把主個道理話向其道，等其屋裏個衆人。<sup>33</sup> 當時夜裏向司獄司滰滰箇兩人個傷痕。並且其自等和家立刻受洗禮。<sup>34</sup> 就陪其拉走上自個屋裏，擺出下飯請其。其自等和家相信神明，歡歡喜喜。

<sup>35</sup> Tao-leh tʽin-liang, kwun-fu tsʽa ngô-yüoh *tao* *s-nyüoh-s* *u-sen*, wô, “Hao fông-cʽih keh liang-go nying.” <sup>36</sup> S-nyüoh-s ziu pô keh-go shih-wô tʽong-cü Pao-lo, “Kwun-fu tsʽa nying wô hao fông ng-lah; næn-kæn ng-lah hao tseo-cʽih, en-en-sing-sing kyʽi.” <sup>37</sup> Pao-lo teng gyi-lah wô, “Ah-lah z-go Lo-mô nying, m-neh ding-ze-ko, wa we læ cong-nying min-zin tang ah-lah, yi kyʽih-lôh lao-kæn-li; næn-kæn iao s-ʽô fông ah-lah cʽih ma? *Keh* *z* tön-tön s-feh-teh-go; iao gyi-zi læ be ah-lah cʽih.” <sup>38</sup> Ngô-yüoh pô keh-sing shih-wô we-pao kwun-fu. *Kwun-fu* tʽing-meng gyi-lah z Lo-mô nying, kyʽih-hoh-de; <sup>39</sup> ziu læ kyʽün gyi-lah, be gyi-lah cʽih, gyiu gyi li-kʽæ keh-go zing-li. <sup>40</sup> *Keh* *liang-go* *nying* tseo-cʽih lao-kæn, tseo-tsing Li-ti-üô-go *oh-li*; kyin-leh hyüong-di, kyʽün-kyʽün gyi-lah, ziu kyʽi-de.

<sup>35</sup> 到了天亮，官府差衙役到司獄司烏碎，話：「好放出箇兩個人。」<sup>36</sup> 司獄司就把箇個說話通知<u>保羅</u>：「官府差人話好放爾拉。難間爾拉好走出，安安心心去。」<sup>37</sup> <u>保羅</u>等其拉話：「阿拉是個<u>羅馬</u>人，嘸得定罪過，還會來衆人面前打阿拉，又挈落牢監裏。難間要私下放阿拉出嗎？箇是斷斷使弗得個。要其自來陪阿拉出。」<sup>38</sup> 衙役把箇星說話回報官府。官府聽聞其拉是<u>羅馬</u>人，喫𢞕了。<sup>39</sup> 就來勸其拉，陪其拉出，求其離開箇個城裏。<sup>40</sup> 箇兩個人走出牢監，走進<u>呂底亞</u>個屋裏。見了兄弟，勸勸其拉，就去了。

---

### Sd. XVII.

GYI-LAH kying-ko En-fi-po-li teng Üô-po-lo-nyi-üô, ziu tao Tʽiah-sah-lo-nyi-kyüô: keh-deo yiu Yiu-tʽa nying-go jü-we-dông. <sup>2</sup> Pao-lo tsiao lao-li tseo-tsing-kyʽi, ih-lin ko-leh sæn-go en-sih-nyih kông Sing-shü peh gyi-lah tʽing. <sup>3</sup> Gyi læ-tih ka-shih, ming-ming kʽao-jih Kyi-toh tông-kæ ziu næn, si-ts tsæ weh-cün-læ; yi *wô*, “Ngô sô djün peh ng-lah go Yiæ-su, ziu-z Kyi-toh.” <sup>4</sup> Nen-cong yiu kyi-go nying peh gyi kyʽün-sing-de, ziu tsʽing-gying Pao-lo teng Si-lah; wa-yiu gyin-sing-go Hyi-lah nying ih-do-dziao; wa-yiu kwe-djong-go nyü-nying feh siao.

其拉經過<u>暗妃波里</u>等<u>亞波羅尼亞</u>，就到<u>帖撒羅尼迦</u>。箇頭有<u>猶太</u>人個聚會堂。<sup>2</sup> <u>保羅</u>照老例走進去，一連過了三個安息日講聖書撥其拉聽。<sup>3</sup> 其來的解說，明明靠實<u>基督</u>當該受難，死仔再活轉來。又話：「我所傳撥爾拉個<u>耶穌</u>，就是<u>基督</u>。」<sup>4</sup> 內中有幾個人撥其勸醒了，就親近<u>保羅</u>等西拉。還有虔心個<u>希臘</u>人一大潮。還有貴重個女人弗少。

<sup>5</sup> Dæn-z feh siang-sing-go Yiu-tʽa nying sang tu-gyi-sing, eo z-min-zông kyi-go vu-la, ziu yiao-long ih-do-dziao nying, tsʽao-lön zing-li; deh-jün tao Yiæ-seng oh-lô, iao do gyi-lah nying cʽih-læ peh pah-sing. <sup>6</sup> Pʽong-feh-djôh, ziu tʽo-leh Yiæ-seng teng kyi-go hyüong-di kyʽi kyin kwun, wæ-wæ-hyiang wô, “Keh-sing fæn-lön tʽin-ʽô cü-kwu yia tao dông-deo læ-de; <sup>7</sup> Yiæ-seng *wa* we siu-liu gyi: keh-sing nying tu z we-be Kæ-sah-go “ʽao-ling ka tso, wô yiu bih-go wông-ti, Yiæ-su.” <sup>8</sup> Cong-nying teng kwun-fu tʽing-meng keh-sing z-ken, ziu be gyi kyʽih-hoh. <sup>9</sup> *Kwun-fu* peh Yiæ-seng teng keh yü-to-go nying cʽü-pao, ziu fông gyi cʽih.

<sup>5</sup> 但是弗相信個<u>猶太</u>人生妒忌心，謳市面上幾個無賴，就搖攏一大潮人，吵亂城裏。突然到<u>耶孫</u>屋落，要馱其拉人出來撥百姓。<sup>6</sup> 碰弗着，就拖勒<u>耶孫</u>等幾個兄弟去見官，懷懷響話：「箇星反亂天下主顧也到蕩頭來了。<sup>7</sup> <u>耶孫</u>還會收留其。箇星人都是違背<u>該撒</u>個號令介做，話有別個皇帝，<u>耶穌</u>。」<sup>8</sup> 衆人等官府聽聞箇星事幹，就被其喫𢞕。<sup>9</sup> 官府撥<u>耶孫</u>等箇餘多個人取保，就放其出。

<sup>10</sup> Hyüong-di lih-kʽeh song Pao-lo Si-lah tông-yia tao Pi-li-üô kyʽi: ih tseo-tao, ziu tao Yiu-tʽa nying-go jü-we-dông-li kyʽi. <sup>11</sup> Keh-sing *Yiu-tʽa* nying hao-jü læ Tʽiah-sah-lo-nyi-kyüô cü-kwu; ing-we gyi-lah ih-sing dzing-nyün tsih-ziu dao-li, nyih-nyih kʽao-kyiu Sing-shü, ko-jün yiu ka z-ken feh. <sup>12</sup> Keh-lah nen-cong yiu hyü-to siang-sing-de; wa-yiu Hyi-lah kwe-djong-go nyü-nying teng nen-nyüing yia feh siao.

<sup>10</sup> 兄弟立刻送<u>保羅</u>、西拉當夜到<u>庇哩亞</u>去。一走到，就到<u>猶太</u>人個聚會堂裏去。<sup>11</sup> 箇星<u>猶太</u>人好如來<u>帖撒羅尼迦</u>主顧，因爲其拉一心情願接受道理，日日考究聖書，果然有介事幹弗。<sup>12</sup> 箇拉內中有許多相信了。還有<u>希臘</u>貴重個女人等男𡢿也弗少。

<sup>13</sup> Keh-sing Tʽiah-sah-lo-nyi-kyüô Yiu-tʽa nying teh-cü Pao-lo læ Pi-li-üô djün Jing-ming-go dao-li, ziu tseo-læ, keh-deo yi tsʽao-lön pah-sing. <sup>14</sup> Hyüong-di lih-kʽeh eo Pao-lo hyiang hæ-kʽeo ka kyʽi: tsih-yiu Si-lah Di-mo-tʽa dzing-gyiu deng læ keh-deo. <sup>15</sup> Be Pao-lo cü-kwu ling gyi ih-dzih tao Yüô-tin: Pao-lo feng-fu gyi-lah eo Si-lah Di-mo-tʽa soh-soh læ; gyi-lah ziu kyü-de.

<sup>13</sup> 箇星<u>帖撒羅尼迦</u> <u>猶太</u>人得知<u>保羅</u>來<u>庇哩亞</u>傳神明個道理，就走來，箇頭又吵亂百姓。<sup>14</sup> 兄弟立刻謳<u>保羅</u>向海口介去。只有西拉、<u>提摩太</u>仍舊庉來箇頭。<sup>15</sup> 陪<u>保羅</u>主顧領其一直到<u>雅典</u>。<u>保羅</u>吩咐其拉謳西拉、<u>提摩太</u>速速來。其拉就歸了。

<sup>16</sup> <sup>\[1\]</sup>PAO-LO læ Yüô-tin teng gyi kæn, kʽen-kyin <sup>\[2\]</sup>mun zing-li tu z nyi-su-moh-tiao, sing-li ziu dziah-kyih-de. <sup>17</sup> Sô-yi læ jü-we-dông teng Yiu-tʽa nying teng gyin-sing cü-kwu dô-kô bin-leng; wa-yiu me-nyih læ z-min-zông teng sô pʽong-djôh-go cü-kwu *yia* *z-ka*.

<sup>16</sup> <u>保羅</u>來<u>雅典</u>等其間<sup>\[1\]</sup>，看見滿城裏都是泥塑木雕<sup>\[2\]</sup>，心裏就着急了。<sup>17</sup> 所以來聚會堂等<u>猶太</u>人等虔心主顧大家辯論。還有每日來市面上等所碰着個主顧也是介。

<sup>\[1\] Y. ʽE. 54. 耶（穌）後（頭）54（年）。（原註）</sup>

<sup>\[2\] *ʽÔh* *wô*, ʽeh-zing-li tu cün-meng kong-vong nyi-su-moh-tiao. 或話，合城裏都專門供奉泥塑木雕。（原註）</sup>

<sup>18</sup> Yiu kyi-go Yi-pe-kwu-lo teng Z-to-üô-go doh-shü-nying pæn-poh gyi. Yiu-teh-go wô, “Keh <sup>\[1\]</sup>to-kông-to-wô cü-kwu iao-siang kông soh-go?” Yiu-teh-go *wô*, “Gyi ôh-ziang z djün nga-koh bu-sah go:” ing-we *Pao-lo* djün Yiæ-su teng tsæ-weh-go dao-li peh gyi-lah. <sup>19</sup> *Cong-nying* ziu pô gyi ling tao <sup>\[2\]</sup>Üô-liah-pô-kwu, z-ka wô, “Ng sô kông-go sing-sin dao-li ah-lah kʽo-yi hyiao-teh feh? <sup>20</sup> Ing-we ng yiu kyi-yiang hyi-gyi z-ken tseo-tsing ah-lah ng-to: sô-yi ah-lah iao hyiao-teh tao-ti z dza-go i-s.” <sup>21</sup> (Keh-sing cong Yüô-tin nying teng deng læ keh-deo cʽih-meng-nying feh kwun bih-yiang z-ken, tæn hwun-hyi kyʽi kông-kông tʽing-tʽing sing-sin ʽông-dzing.)

<sup>18</sup> 有幾個<u>以彼古羅</u>等<u>士多亞</u>個讀書人扳駁其。有得個話：「箇多講多話主顧<sup>\[1\]</sup>要想講啥個？」有得個話：「其惡像是傳外國菩薩個。」因爲<u>保羅</u>傳<u>耶穌</u>等再活個道理撥其拉。<sup>19</sup> 衆人就把其領到<u>亞略巴古</u><sup>\[2\]</sup>，是介話：「爾所講個新鮮道理阿拉可以曉得弗？<sup>20</sup> 因爲爾有幾樣稀奇事幹走進阿拉耳朵。所以阿拉要曉得到底是咋個意思。」<sup>21</sup> （箇星衆<u>雅典</u>人等庉來箇頭出門人弗管別樣事幹，單歡喜去講講聽聽新鮮行情。）

<sup>\[1\] *ʽÔh* *wô*, ʽô-tsôh pʽe-ts. 或話，下作坯子。（原註）</sup>

<sup>\[2\] *Ziu-z*, Üô-liah sæn. 就是，<u>亞略</u>山。（原註）</sup>

<sup>22</sup> Pao-lo lih læ Üô-liah-pô-kwu cong-nyiang, z-ka wô, “Cong-we Yüô-tin nying, ngô kʽen ng-lah yiang-yiang z-ken z ting kying-djong bu-sah go. <sup>23</sup> Ing-we ngô dzæ-s tseo-ko, kʽen-kʽen ng-lah <sup>\[1\]</sup>sô pa-go bu-sah, pʽong-djôh ih-go tsi-dæn yiu z sia-tih, wô, ‘VI SIH-TS JING.’ Næn-kæn ng-lah feh hyiao-teh-go *wa* we kong-vong Gyi, keh-we *Jing-ming*, ngô ziu djün peh ng-lah *hyiao-teh*. <sup>24</sup> Keh-we zao yü-dziu teng gyi li-deo væn-veh go Jing-ming, Gyi kyi-jün z tʽin-di-go Cü-tsæ, ziu feh deng læ *nying-go* siu sô kyʽi-go miao-yü-li; <sup>25</sup> yia feh-z nying-go siu neng-keo kong-ing Gyi, *ôh-ziang* yiu soh-go kyʽüih-siao-dziang-tön; z Gyi-zi s weh-ming, seng-kyʽi, teng væn-pah tong-si, peh long-tsong nying. <sup>26</sup> Gyi dzong ih-go keng-mah zao-cʽih væn-koh-go nying hao deng læ kôh-tao-cʽü di min-teng; ping-tsʽia pô yü-sin ʽæn-ding-go z-ʽeo, teng gyi-lah sô deng-go ts-ka, tu cü-dziu-hao: <sup>27</sup> iao gyi-lah zing-zing keh-we Cü, ʽôh-tsia moh-læ-moh-kyʽi we zing-djôh Gyi; jün-r Gyi *jih-dzæ* z li ah-lah kôh-nying feh yün. <sup>28</sup> Ing-we ah-lah yiu weh-ming, we ʽang-dong, læ-tong tso-nying, tu z kʽao-djôh Gyi; ziang ng-lah zi tso s cü-kwu yiu-sing wô, ‘Ah-lah tu z Gyi sang-go.’ <sup>29</sup> Kyi-jün z Jing-ming sang-go, ah-lah ziu feh tông-kæ tsʽeng Jing-ming-go tʽi-tsih z ziang kying-ts, nying-ts, zah-deo, be nying-go siu-dön teng ling-kyʽiao sô tiao-kʽeh-go. <sup>30</sup> *Yi-zin* feh ming-bah-go z-shü Jing-ming z ngæn-kʽæ-ngæn-pi; dæn-z yin-dzæ feng-fu kôh-tao-kôh-cʽü væn-pah nying tu iao we-sing-cün-i: <sup>31</sup> ing-we Gyi yi-kying ʽæn ih-go nyih-ts, iao tʽôh Gyi sô ding-kwe-go Nying, tsiao tsing-dzih pʽun-tön shü-kæn-zông; keh-lah peh Gyi si-ts tsæ weh-cün-læ, s-teh cong-nying hao siang-sing.”

<sup>22</sup> <u>保羅</u>立來<u>亞略巴古</u>中央，是介話：「衆位<u>雅典</u>人，我看爾拉樣樣事幹是頂敬重菩薩個。<sup>23</sup> 因爲我纔始走過，看看爾拉所拜個菩薩<sup>\[1\]</sup>，碰着一個祭壇有字寫的，話：『未識之神。』難間爾拉弗曉得個還會供奉其，箇位神明，我就傳撥爾拉曉得。<sup>24</sup> 箇位造宇宙等其裏頭萬物個神明，其既然是天地個主宰，就弗庉來人個手所起個廟宇裏。<sup>25</sup> 也弗是人個手能夠供應其，惡像有啥個缺少長短。是其自賜活命，生氣，等凡百東西，撥攏總人。<sup>26</sup> 其從一個根脈造出萬國個人好庉來各到處地面頂。並且把預先限定個時候，等其拉所庉個址界，都鑄就好。<sup>27</sup> 要其拉尋尋箇位主，或者摸來摸去會尋着其。然而其實在是離阿拉各人弗遠。<sup>28</sup> 因爲阿拉有活命，會行動，來東做人，都是靠着其。像爾拉自做詩主顧有星話：『阿拉都是其生個。』<sup>29</sup> 既然是神明生個，阿拉就弗當該忖神明個體質是像金子，銀子，石頭，被人個手段等靈巧所雕刻個。<sup>30</sup> 以前弗明白個時世神明是眼開眼閉。但是現在吩咐各到各處凡百人都要回心轉意。<sup>31</sup> 因爲其已經限一個日子，要託其所定規個人，照正直判斷世間上。箇拉撥其死仔再活轉來，使得衆人好相信。」

<sup>\[1\] *ʽÔh* *wô*, pa bu-sah go z-ken. 或話，拜菩薩個事幹。（原註）</sup>

<sup>32</sup> *Keh-sing* *nying* tʽing-meng si-ts tsæ weh-cün-læ-go shih-wô, yiu-sing cʽü-siao; yiu-sing wô, “Ah-lah tsæ tʽing ng kông keh-go z-ken.” <sup>33</sup> Pao-lo ziu-z-ka dzong gyi-lah cong-nyiang ka kyʽi-de. <sup>34</sup> Yiu kyi-go keng-djôh gyi, siang-sing-de: nen-cong yiu Üô-liah-pô-kwu nying Tiu-nyi-siu, teng ih-go nyü-nying ming-z kyiao-leh Da-mô-li, wa-yiu kyi-go nying teng gyi dong-de.

<sup>32</sup> 箇星人聽聞死仔再活轉來個說話，有星取笑。有星話：「阿拉再聽爾講箇個事幹。」<sup>33</sup> <u>保羅</u>就是介從其拉中央介去了。<sup>34</sup> 有幾個跟着其，相信了。內中有<u>亞略巴古</u>人<u>丟尼修</u>，等一個女人名字叫勒<u>大馬哩</u>，還有幾個人等其同隊。

---

### Sd. XVIII.

KEH-SING z-ken ʽeo-deo Pao-lo li-kʽæ Yüô-tin, tseo tao Ko-ling-to. <sup>2</sup> Pʽong-djôh ih-go Yiu-tʽa nying, ming-z kyiao-leh Üô-kyü-lah, z sang læ Peng-tu go; gyi teng lao-nyüing Pah-kyi-lah kông-kông dzong Yi-da-li ka læ, ing-we Keh-lao-tiu cʽih ʽao-ling eo long-tsong Yiu-tʽa nying li-kʽæ Lo-mô *kying-dzing*; *Pao-lo* tao gyi-lah u-sen læ. <sup>3</sup> Ing-we z tso-yiang siu-nyi, sô-yi deng læ gyi-lah oh-li tso sang-weh: gyi-lah z tso tsiang-bong we nyih go. <sup>4</sup> *Pao-lo* me-vong en-sih-nyih læ jü-we-dông-li kông dao-li, kyʽün-kyʽün Yiu-tʽa teng Hyi-lah nying.

箇星事幹後頭<u>保羅</u>離開<u>雅典</u>，走到<u>哥林多</u>。<sup>2</sup> 碰着一個<u>猶太</u>人，名字叫勒<u>亞居拉</u>，是生來<u>本都</u>個。其等老𡢿<u>百基拉</u>剛剛從<u>以大利</u>介來。因爲<u>革老丟</u>出號令謳攏總<u>猶太</u>人離開<u>羅馬</u>京城。<u>保羅</u>到其拉烏碎來。<sup>3</sup> 因爲是做樣手藝，所以庉來其拉屋裏做生活。其拉是做帳篷爲業個。<sup>4</sup> <u>保羅</u>每逢安息日來聚會堂裏講道理，勸勸<u>猶太</u>等<u>希臘</u>人。

<sup>5</sup> Teng-tao Si-lah Di-mo-tʽa dzong Mô-gyi-teng ka læ, Pao-lo sing-li dziah-kyih, teng Yiu-tʽa nying tso te-tsing Yiæ-su z Kyi-toh. <sup>6</sup> Yiu-tʽa nying yi pæn-poh yi kông sih-doh-go shih-wô, *Pao-lo* ziu tʽeo-tʽeo i-zông, teng gyi-lah wô, “Ng-lah hyüih kwe peh ng-zi-go deo-zông; ngô z ken-zing-go: dzong-kying-yi-ʽeo ngô tao bih-koh-nying u-sen kyʽi-de.” <sup>7</sup> Ziu li-kʽæ keh-deo, tseo-tsing ih-veng nying-kô, ming-z kyiao-leh Yiu-z-tu, z kying-djong Jing-ming go cü-kwu: gyi-go oh-lô teng jü-we-dông tʽih-kah-pih. <sup>8</sup> Kwun jü-we-dông go Keh-li-z-pu *zi* teng ʽo-kô tu siang-sing Cü: Ko-ling-to nying tʽing-meng *keh-go* *dao-li* siang-sing ziu si-li go, yia yiu hyü-to.

<sup>5</sup> 等到西拉、<u>提摩太</u>從<u>馬其頓</u>介來，<u>保羅</u>心裏着急，等<u>猶太</u>人做對證<u>耶穌</u>是<u>基督</u>。<sup>6</sup> <u>猶太</u>人又扳駁又講褻瀆個說話，<u>保羅</u>就㪗㪗衣裳，等其拉話：「爾拉血歸撥爾自個頭上。我是乾淨個。從今以後我到別國人烏碎去了。」<sup>7</sup> 就離開箇頭，走進一份人家，名字叫勒<u>猶士都</u>，是敬重神明個主顧。其個屋落等聚會堂鐵隔壁。<sup>8</sup> 管聚會堂個<u>革哩士布</u>自等和家都相信主。<u>哥林多</u>人聽聞箇個道理相信受洗禮個，也有許多。

<sup>9</sup> Yia-tao Pao-lo kʽen-kyin hyin-ling, Cü teng gyi wô, “Hao-vong pʽô; ng yüong kông, ih-ngæn m-nao hyih-kʽeo: <sup>10</sup> Ngô teng ng dô-kô læ-tong, m-nying we ʽô-siu ʽæ ng; keh-go zing-li Ngô yiu hyü-to pah-sing læ-tong.” <sup>11</sup> Gyi ziu deng-lôh *keh-deo* ih-nyin ling loh-ko yüih, læ gyi-lah cong-nyiang kông Jing-ming-go dao-li.

<sup>9</sup> 夜到<u>保羅</u>看見顯靈，主等其話：「好甮怕。爾用講，一眼嘸得好歇口。<sup>10</sup> 我等爾大家來東，嘸人會下手害爾。箇個城裏我有許多百姓來東。」<sup>11</sup> 其就庉落箇頭一年零六個月，來其拉中央講神明個道理。

<sup>12</sup> <sup>\[1\]</sup>Kyüô-liu tso Üô-kæ-üô tsong-toh z-ʽeo, Yiu-tʽa nying tsæn-zi kyʽi kong-kyih Pao-lo, l̆a gyi tao fah-dông-zông, wô, <sup>13</sup> “Keh-go nying kyʽün cong-nying feh tsiao lih-fah pa Jing-ming.” <sup>14</sup> Pao-lo tang-tsiang kʽæ kʽeo, Kyüô-liu ziu teng Yiu-tʽa nying wô, “Ziah-z yiu feh kong-dao, kæn-tiao-go en-gyin, ngô meng-veng kæ næ-sing *tʽing* ng-lah Yiu-tʽa nying. <sup>15</sup> Ziah kông-tao bin-leng dao-li, ming-z, teng ng-lah-go lih-fah, ng-lah zi kyʽi li-cʽü; ngô z feh iao pʽun-tön keh-sing z-ken go.” <sup>16</sup> Ziu ken gyi-lah cʽih fah-dông-zông. <sup>17</sup> Cong Hyi-lah nying cô kwun jü-we-dông go Sô-di-nyi, læ fah-dông-zin tang gyi. Keh-sing z-ken Kyüô-liu ih-ngæn feh kwun-tsiang.

<sup>12</sup> <u>迦流</u>做<u>亞該亞</u>總督時候<sup>\[1\]</sup>，<u>猶太</u>人斬齊去攻擊<u>保羅</u>，拉其到法堂上，話：<sup>13</sup> 「箇個人勸衆人弗照律法拜神明。」<sup>14</sup> <u>保羅</u>打賬開口，<u>迦流</u>就等<u>猶太</u>人話：「若是有弗公道，奸刁個案件，我門份該耐心聽爾拉<u>猶太</u>人。<sup>15</sup> 若講到辯論道理，名字，等爾拉個律法，爾拉自去理取。我是弗要判斷箇星事幹個。」<sup>16</sup> 就趕其拉出法堂上。<sup>17</sup> 衆<u>希臘</u>人揸管聚會堂個<u>所提尼</u>，來法堂前打其。箇星事幹<u>迦流</u>一眼弗管賬。

<sup>\[1\] Y. ʽE. 55. 耶（穌）後（頭）55（年）。（原註）</sup>

<sup>18</sup> PAO-LO yi deng-zông hao-kyi nyih, ziu bih-kʽæ keh-sing hyüong-di, kʽæ jün s tao Jü-li-üô: Pah-kyi-lah teng Üô-kyü-lah dong-de *kyʽi*: læ Kyin-keh-li tsin deo-fah, ing-we yiu nyün-sing hyü-ko-de. <sup>19</sup> Tao-leh Yi-feh-sô, *Pao-lo* peh keh liang-go nying deng læ keh-deo: gyi-zi tseo-tsing jü-we-dông, kông dao-li peh Yiu-tʽa nying tʽing. <sup>20</sup> Gyi-lah tsʽing gyi dô-kô to deng-deng, gyi feh kʽeng; <sup>21</sup> ziu bih-kʽæ gyi-lah, wô, “Ngô tsong iao tao Yiæ-lu-sah-leng *kyʽi* siu keh kwʽa-tao-go tsih-kʽeng: Jing-ming ziah-z kʽeng-go, ngô we cün-læ tsæ kʽen ng-lah.” Ziu dzong Yi-feh-sô kʽæ jün, <sup>22</sup> <sup>\[1\]</sup>tao-leh Kæ-sah-li-üô ziu zông *Yiæ-lu-sah-leng* kyʽi mông-mông kyiao-we; *ʽeo-deo* tseo-lôh tao En-di-ah kyʽi.

<sup>18</sup> <u>保羅</u>又庉上好幾日，就別開箇星兄弟，開船駛到<u>敘利亞</u>。<u>百基拉</u>等<u>亞居拉</u>同隊去。來<u>堅革哩</u>剪頭髮，因爲有願心許過了。<sup>19</sup> 到了<u>以弗所</u>，<u>保羅</u>撥箇兩個人庉來箇頭。其自走進聚會堂，講道理撥<u>猶太</u>人聽。<sup>20</sup> 其拉請其大家多庉庉，其弗肯。<sup>21</sup> 就別開其拉，話：「我總要到<u>耶路撒冷</u>去守箇快到個節肯。神明若是肯個，我會轉來再看爾拉。」就從<u>以弗所</u>開船，<sup>22</sup> 到了<u>該撒利亞</u>就上<u>耶路撒冷</u>去望望教會<sup>\[1\]</sup>。後頭走落到<u>安提阿</u>去。

<sup>\[1\] Y. ʽE. 56. 耶（穌）後（頭）56（年）。（原註）</sup>

<sup>23</sup> *Læ* *keh-deo* deng-zông kyi-z, yi dong-sing, a-tsʽ-jü tseo-ko Kyüô-lah-tʽa teng Feh-li-kyüô di-fông, kyin-kwu cong meng-du-go sing.

<sup>23</sup> 來箇頭庉上幾時，又動身，挨次序走過<u>加拉太</u>等<u>弗呂家</u>地方，堅固衆門徒個心。

<sup>24</sup> Yiu ih-go Yiu-tʽa nying ming-z kyiao-leh Üô-po-lo, z sang læ Üô-lih-sæn-tʽa go, gyi nying yiu kʽeo-dzæ, Sing-shü yi tʽong-tʽeo, tao Yi-feh-sô læ. <sup>25</sup> Keh-go nying yi-kying ʽôh-jih Cü-go dao-li; ing-we yiu nyih-sing, keh-lah ts-si kông Cü-go z-ken kao-hyüing *nying-kô*: z tsih hyiao-teh Iah-ʽen-go si-li. <sup>26</sup> Gyi ziu læ jü-we-dông-li fông-tæn kyʽi kông. Üô-kyü-lah teng Pah-kyi-lah tʽing-meng-ts, ziu liu gyi kyü-kyʽi, gyi-lah ka-shih Jing-ming-go dao-li peh gyi tʽing yü-kô ts-si. <sup>27</sup> ʽEo-deo, Üô-po-lo sing-siang iao tao Üô-kæ-üô kyʽi, cong hyüong-di yia kyʽün *gyi* *kyʽi*, sia sing eo *keh-deo* meng-du tsih-ziu gyi. Kyi-jün tseo-tao, gyi do-nyiang pông-dzu keh-sing kʽao-djôh eng-we siang-sing-go nying. <sup>28</sup> Ing-we gyi læ cong-nying-go min-zin hyüih-sing poh-tao keh-sing Yiu-tʽa nying, yüong Sing-shü piao-ming Yiæ-su z Kyi-toh.

<sup>24</sup> 有一個<u>猶太</u>人名字叫勒<u>亞波羅</u>，是生來<u>亞力山太</u>個，其人有口才，聖書又通透，到<u>以弗所</u>來。<sup>25</sup> 箇個人已經學習主個道理。因爲有熱心，箇拉仔細講主個事幹教訓人家。是只曉得<u>約翰</u>個洗禮。<sup>26</sup> 其就來聚會堂裏放膽去講。<u>亞居拉</u>等<u>百基拉</u>聽聞仔，就留其歸去，其拉解說神明個道理撥其聽愈加仔細。<sup>27</sup> 後頭，<u>亞波羅</u>心想要到<u>亞該亞</u>去，衆兄弟也勸其去，寫信謳箇頭門徒接受其。既然走到，其大樣幫助箇星靠着恩惠相信個人。<sup>28</sup> 因爲其來衆人個面前血心駁倒箇星<u>猶太</u>人，用聖書表明<u>耶穌</u>是<u>基督</u>。

---

### Sd. XIX.

ÜÔ-PO-LO læ Ko-ling-to z-ʽeo, Pao-lo yi-kying dzong zông-lu ka tseo-ko, tao Yi-feh-sô læ. Pʽong-djôh kyi-go meng-du, <sup>2</sup> ziu meng gyi-lah wô, “Ng-lah siang-sing z-ʽeo ziu-leh Sing-Ling feh?” Gyi-lah teng gyi wô, “Sing-Ling yiu *s-lôh-læ* m̆-teh, ah-lah feh-zing tʽing-meng-ko.” <sup>3</sup> *Pao-lo* teng gyi-lah wô, “Ka-ni, ng-lah ziu soh-go si-li?” Gyi-lah wô, “Iah-ʽen-go si-li.” Pao-lo ziu wô, “Iah-ʽen z ʽang we-sing-cün-i-go si-li, eo pah-sing siang-sing ʽeo-jü gyi-zi læ-go Cü-kwu, ziu-z Kyi-toh Yiæ-su.” <sup>5</sup> Gyi-lah tʽing-meng-ts ziu vong Cü Yiæ-su-go ming-deo ziu si-li. <sup>6</sup> Pao-lo siu en-en, Sing-Ling ziu ling-djôh gyi-lah; gyi-lah *tông-z* we kông kôh-cʽü tʽu-wô, teng mi-læ z-ken. <sup>7</sup> Long-tsong da-iah yiu jih-nyi-go nying.

<u>亞波羅</u>來<u>哥林多</u>時候，<u>保羅</u>已經從上路介走過，到<u>以弗所</u>來。碰着幾個門徒，<sup>2</sup> 就問其拉話：「爾拉相信時候受了聖靈弗？」其拉等其話：「聖靈有賜落來嘸得，阿拉弗曾聽聞過。」<sup>3</sup> <u>保羅</u>等其拉話：「介呢，爾拉受啥個洗禮？」其拉話：「<u>約翰</u>個洗禮。」<u>保羅</u>就話：「<u>約翰</u>是行回心轉意個洗禮，謳百姓相信後如其自來個主顧，就是<u>基督</u> <u>耶穌</u>。」<sup>5</sup> 其拉聽聞仔就奉主<u>耶穌</u>個名頭受洗禮。<sup>6</sup> <u>保羅</u>手按按，聖靈就臨着其拉。其拉當時會講各處土話，等未來事幹。<sup>7</sup> 攏總大約有十二個人。

<sup>8</sup> *Pao-lo* tseo-tsing jü-we-dông fông-tæn læ-tih kông; yiu sæn-ko yüih kong-fu nyi-leng Jing-koh-go z-ken, kyʽün-kyʽün *nying-kô*. <sup>9</sup> <sup>\[1\]</sup>Yiu kyi-go nying sing-dziang zah-ngang feh siang-sing, læ cong-nying min-zin pông-hwe keh-go dao-li; *Pao-lo* ziu li-kʽæ gyi-lah, yia eo-cʽih meng-du, *zi* nyih-nyih læ ih-go Tʽe-lah-nu-go shü-vông-li bin-leng dao-li. <sup>10</sup> Keh-cong-ka yiu liang nyin; s-teh long-tsong deng læ Üô-si-üô go cü-kwu, feh-leng Yiu-tʽa Hyi-lah nying, tu tʽing-meng Cü Yiæ-su-go dao-li.

<sup>8</sup> <u>保羅</u>走進聚會堂放膽來的講。有三個月工夫議論神國個事幹，勸勸人家。<sup>9</sup> 有幾個人心腸石硬弗相信<sup>\[1\]</sup>，來衆人面前謗毀箇個道理。<u>保羅</u>就離開其拉，也謳出門徒，自日日來一個<u>推喇奴</u>個書房裏辯論道理。<sup>10</sup> 箇種介有兩年。使得攏總庉來<u>亞西亞</u>個主顧，弗論<u>猶太</u>、<u>希臘</u>人，都聽聞主<u>耶穌</u>個道理。

<sup>\[1\] Y. ʽE. 57. 耶（穌）後（頭）57（年）。（原註）</sup>

<sup>11</sup> Jing-ming tʽôh Pao-lo-go siu tso-cʽih kah-nga-go gyi-z: <sup>12</sup> zing-ts-ü pô siu-kying, ʽôh-tsia yü-gyüing, dzong Pao-lo-go sing-zông do tao bing-nying-go u-sen, gyi-go bing ziu tʽeh-diao-de, ôh-kyü ziu tseo-cʽih-de.

<sup>11</sup> 神明託<u>保羅</u>個手做出格外個奇事。<sup>12</sup> 甚至於把手巾，或者圍裙，從<u>保羅</u>個身上馱到病人個烏碎，其個病就脫掉了，惡鬼就走出了。

<sup>13</sup> <sup>\[1\]</sup>Keh-sing tseo-kông-wu ken kyü we nyih go Yiu-tʽa nying, yiu kyi-go læ keh-sing ôh-kyü vu-tih-go cü-kwu sing-zông eo Cü Yiæ-su-go ming-deo, wô, “Ah-lah tʽôh Pao-lo sô djün-go Yiæ-su, feng-fu ng *tseo-cʽih-kyʽi*.” <sup>14</sup> Yiu ih-go Yiu-tʽa tsi-s-deo Z-kyi-wô yiu tsʽih-go ng-ts z-ka tso-fah. <sup>15</sup> Ôh-kyü we-teh, z-ka wô, “Yiæ-su ngô hyiao-teh-go, Pao-lo ngô yia nying-teh-go; dæn-z ng-lah z soh-go nying?” <sup>16</sup> Ôh-kyü vu-tih-go nying ziu tʽiao-ko-kyʽi, tang-ba gyi, cü-voh gyi; s-teh gyi-lah cʽih-poh ziu-sông dao-cʽih keh-go oh-lô.

<sup>13</sup> 箇星走江湖趕鬼爲業個<u>猶太</u>人<sup>\[1\]</sup>，有幾個來箇星惡鬼附的個主顧身上謳主<u>耶穌</u>個名頭，話：「阿拉託<u>保羅</u>所傳個<u>耶穌</u>，吩咐爾走出去。」<sup>14</sup> 有一個<u>猶太</u>祭司頭<u>士基華</u>有七個兒子是介做法。<sup>15</sup> 惡鬼回答，是介話：「<u>耶穌</u>我曉得個，<u>保羅</u>我也認得個。但是爾拉是啥個人？」<sup>16</sup> 惡鬼附的個人就跳過去，打敗其，制服其。使得其拉出膊受傷逃出箇個屋落。

<sup>\[1\] Y. ʽE. 58. 耶（穌）後（頭）58（年）。（原註）</sup>

<sup>17</sup> Deng læ Yi-feh-sô go Yiu-tʽa Hyi-lah nying tu teh-cü keh-kyʽi z-ken; ziu long-tsong pʽô-gyü; Cü Yiæ-su-go ming-deo ziu teh-djôh tsʽing-tsæn. <sup>18</sup> Siang-sing-go nying yiu hyü-to tseo-læ, pô zi sô tso-go z-ken ming-tông-tông tsiao-jing, dziang-si wô-cʽih-læ. <sup>19</sup> Ping-tsʽia keh-sing ʽang zia-fah go cü-kwu yiu hyü-to do-long gyi-go shü, læ cong-nying min-zin me-diao: gyi-lah kwu-kwu gyi kô-din, tsoh-dzih ng-tsʽin-*liang* nying-ts. <sup>20</sup> Z-ka Cü-go dao-li yiu do neng-ken, yi ʽang-kʽæ, yi teh-sing.

<sup>17</sup> 庉來<u>以弗所</u>個<u>猶太</u>、<u>希臘</u>人都得知箇起事幹。就攏總怕懼。主<u>耶穌</u>個名頭就得着稱讚。<sup>18</sup> 相信個人有許多走來，把自所做個事幹明當當招認，詳細話出來。<sup>19</sup> 並且箇星行邪法個主顧有許多馱攏其個書，來衆人面前𤈦掉。其拉估估其價鈿，足值五千兩銀子。<sup>20</sup> 是介主個道理有大能幹，又行開，又得勝。

<sup>21</sup> <sup>\[1\]</sup>KEH-SING z-ken tso-hao-de, Pao-lo sing-li ding-kyin tseo-ko Mô-gyi-teng, Üô-kæ-üô, tao Yiæ-lu-sah-leng kyʽi, z-ka wô, “Tao-leh keh-deo ts-ʽeo, ngô pih iao kyʽi kyin Lo-mô di-fông.” <sup>22</sup> Ziu tsʽa gyi liang pông-siu Di-mo-tʽa teng Yi-lah-tu tao Mô-gyi-teng kyʽi; gyi-zi *wa* dzæn-deng læ Üô-si-üô.

<sup>21</sup> 箇星事幹做好了<sup>\[1\]</sup>，<u>保羅</u>心裏定見走過<u>馬其頓</u>、<u>亞該亞</u>，到<u>耶路撒冷</u>去，是介話：「到了箇頭之後，我必要去見<u>羅馬</u>地方。」<sup>22</sup> 就差其兩幫手<u>提摩太</u>等<u>以拉都</u>到<u>馬其頓</u>去。其自還暫庉來<u>亞西亞</u>。

<sup>\[1\] Y. ʽE. 59. 耶（穌）後（頭）59（年）。（原註）</sup>

<sup>23</sup> Keh-go z-ʽeo, we-leh keh-go dao-li nao-nyih fi-væn. <sup>24</sup> Yiu ih-go nying-s-vu ming-z kyiao-leh Ti-mi-tiu, z tso Üô-ti-mi-go nying-ts jing-dông go, s-teh keh-sing ho-kyi dong-din dzæn-leh feh siao. <sup>25</sup> Gyi eo-long keh-sing nying teng tso keh-sing-ka ʽông-tông go s-vu, wô, “Beng-yiu, ng-lah hyiao-teh ah-lah z kʽao keh-go ʽông-tông teh-li. <sup>26</sup> Næn-kæn ng-lah kʽen-kyin tʽing-meng keh-go Pao-lo, fi-dæn læ Yi-feh-sô, tsʽô-feh-to tʽong Üô-si-üô kyʽün-sing ta-diao hyü-to nying, wô *nying-go* siu sô tso-go sön-feh-teh jing-ming. <sup>27</sup> Z-ka ni, feh tæn-tsih ah-lah keh-go z-nyih kʽong-pʽô peh nying-kô kʽen-kyʽing, ziu-z keh-we do-do nyü bu-sah Üô-ti-mi-go miao-yü yia *kʽong-pʽô* hwô-we-u-yiu, ping-tsʽia tʽong Üô-si-üô teng pin-tʽin-ʽô sô kong-vong Üô-ti-mi-go w̆e-nyin yia iao mih-diao.”

<sup>23</sup> 箇個時候，爲了箇個道理鬧熱非凡。<sup>24</sup> 有一個銀師父名字叫勒<u>底米丟</u>，是做<u>亞底米</u>個銀子神堂個，使得箇星夥計銅鈿賺了弗少。<sup>25</sup> 其謳攏箇星人等做箇星介行當個師父，話：「朋友，爾拉曉得阿拉是靠箇個行當得利。<sup>26</sup> 難間爾拉看見聽聞箇個<u>保羅</u>，非但來<u>以弗所</u>，差弗多統<u>亞西亞</u>勸醒帶掉許多人，話人個手所做個算弗得神明。<sup>27</sup> 是介呢，弗單只阿拉箇個事業恐怕撥人家看輕，就是箇位大大女菩薩<u>亞底米</u>個廟宇也恐怕化爲烏有，並且統<u>亞西亞</u>等遍天下所供奉<u>亞底米</u>個威嚴也要滅掉。」

<sup>28</sup> Gyi-lah tʽing-meng-ts do-nyiang ô-wông, ziu wæ-wæ-hyiang wô, “Yi-feh-sô nying-go Üô-ti-mi do-leh-kying!” <sup>29</sup> ʽEn-zing-li tu nao-nao-nyih-nyih, kʽô-leh Mô-gyi-teng nying Kyüô-yiu teng Üô-li-dah-kwu, z teng Pao-lo dong-de cʽih-meng-go nying, ziu tsæn-zi üong-tsing hyi-veng-dziang-li. <sup>30</sup> Pao-lo siang tseo-tsing pah-sing cong-nyiang kyʽi; meng-du feh kʽeng peh gyi *kyʽi*. <sup>31</sup> Keh-sing Üô-si-üô tsong-pah yia yiu kyi-go, (z hwun-hyi Pao-lo go,) tsʽa nying læ kyʽün gyi tön m-nao tseo-tsing hyi-veng-dziang-li kyʽi.

<sup>28</sup> 其拉聽聞仔大樣𢛟惶，就懷懷響話：「<u>以弗所</u>人個<u>亞底米</u>大勒緊！」<sup>29</sup> 咸城裏都鬧鬧熱熱，抲勒<u>馬其頓</u>人<u>加猶</u>等<u>亞里達古</u>，是等<u>保羅</u>同隊出門個人，就斬齊擁進戲文場裏。<sup>30</sup> <u>保羅</u>想走進百姓中央去。門徒弗肯撥其去。<sup>31</sup> 箇星<u>亞西亞</u>宗伯也有幾個（是歡喜<u>保羅</u>個），差人來勸其斷嘸得好走進戲文場裏去。

<sup>32</sup> Gyi-lah wu-long-hyiang-liang feng-feng-peh-ih: jü-long-tong-go nying lön-tsʽön-kyʽi, yiu ih-do-pun wa feh hyiao-teh we-leh soh-go z-ken tseo-long-læ-go. <sup>33</sup> Yiu-tʽa nying pô Üô-lih-sæn-da tʽe-cʽih-læ, keh-dziao nying cong-nyiang *yiu-sing* peh gyi lih-tæn-kyʽi: Üô-lih-sæn-da siu yüih-yüih, iao-siang feng-pʽeo peh pah-sing tʽing. <sup>34</sup> Cong-nying hyiao-teh gyi z Yiu-tʽa nying, ziu ʽeh-kʽeo-zi-dong eo-kyʽi-læ, wô, “Yi-feh-sô nying-go Üô-ti-mi do-leh-kying!” keh-cong-ka da-iah yiu ih-go z-zing.

<sup>32</sup> 其拉胡嚨響亮紛紛不一。聚攏東個人亂攛去，有一大半還弗曉得爲了啥個事幹走攏來個。<sup>33</sup> <u>猶太</u>人把<u>亞力山大</u>推出來，箇潮人中央有星撥其立帶起。<u>亞力山大</u>手抈抈，要想分剖撥百姓聽。<sup>34</sup> 衆人曉得其是<u>猶太</u>人，就合口齊動謳起來，話：「<u>以弗所</u>人個<u>亞底米</u>大勒緊！」箇種介大約有一個時辰。

<sup>35</sup> Keh-tsao yün-kwun kyʽün-sih cong-nying, ziu wô, “Yi-feh-sô nying, kông-tao keh-we do-do nyü bu-sah Üô-ti-mi, teng keh dzong tʽin kông-lôh-læ-go *jing-ziang*, jü feh hyiao-teh Yi-feh-sô zing-li <sup>\[1\]</sup>tông miao-deo go? <sup>36</sup> Keh-sing z-ken kyi-jün m-kao hao pæn-poh, sô-yi ng-lah kæ zing-tæn-lôh, m-nao lön-tsʽih-pah-tsao tso. <sup>37</sup> Keh-sing nying yi feh væn-djôh miao-yü, yi feh sih-doh ng-lah-go bu-sah, ng-lah kying-z-ka tʽo-leh-læ. <sup>38</sup> Ziah-z Ti-mi-tiu lin gyi s-vu keh-sing teng nying-kô yiu soh-go en-gyin, <sup>\[2\]</sup>yia yiu kao-zông-go *nyih-ts*, yia yiu kwun-fu; liang-ʽô hao kyʽi tang kwun-s. <sup>39</sup> Ng-lah ziah meng bih-kyʽi z-ken, hao læ <sup>\[3\]</sup>ʽeh-li-go kong-we li-hyiang kyüih-tön gyi. <sup>40</sup> Kông-tao kyih-mih-go *z-ken*, kʽong-pʽô iao kao ah-lah z fæn-lön; ing-we m-kao shih-wô hao feng-pʽeo keh-go nao-z.” <sup>41</sup> Kông-hao keh-sing shih-wô, gyi ziu fah-sæn cong-nying.

<sup>35</sup> 箇遭縣官勸息衆人，就話：「<u>以弗所</u>人，講到箇位大大女菩薩<u>亞底米</u>，等箇從天降落來個神像，誰弗曉得<u>以弗所</u>城裏當廟頭個<sup>\[1\]</sup>？<sup>36</sup> 箇星事幹既然嘸告好扳駁，所以爾拉該靜帶落，嘸得好亂七八糟做。<sup>37</sup> 箇星人又弗犯着廟宇，又弗褻瀆爾拉個菩薩，爾拉竟是介拖勒來。<sup>38</sup> 若是<u>底米丟</u>連其師父箇星等人家有啥個案件，也有告狀個日子，也有官府。兩下好去打官司。<sup>39</sup> 爾拉若問別起事幹，好來合例個公會裏向決斷其。<sup>40</sup> 講到今末個事幹，恐怕要告阿拉是反亂。因爲嘸告說話好分剖箇個鬧事。」<sup>41</sup> 講好箇星說話，其就發散衆人。

<sup>\[1\] *ʽÔh* *wô*, z kong-vong gyi go. 或話，是供奉其個。（原註）</sup>

<sup>\[2\] *Yiu-teh* *fæn*, kyih-mih ziu-z zo-dông-go nyih-ts. 有得翻，今末就是坐堂個日子。（原註）</sup>

<sup>\[3\] *ʽÔh* *wô*, ze-djông go. 或話，隨常個。（原註）</sup>

---

### Sd. XX.

KEH-GO tsʽao-lön yi-kying en-zing-de, Pao-lo eo-long meng-du, feng-bih ih-fæn, ziu dong-sing tao Mô-gyi-teng kyʽi.

箇個吵亂已經安靜了，<u>保羅</u>謳攏門徒，分別一番，就動身到<u>馬其頓</u>去。

<sup>2</sup> <sup>\[1\]</sup>Kying-ko keh-sing di-fông, pô hyü-to shih-wô kyʽün-kyʽün gyi-lah, ziu tao Hyi-lah. <sup>3</sup> *Keh-deo* deng-zông sæn-ko yüih, gyi kʽeo-kʽeo iao kʽæ jün tao Jü-li-üô kyʽi, Yiu-tʽa nying shih kyi-meo iao ʽæ gyi; ziu kyüih-i tang Mô-gyi-teng ka tseo-cün-læ. <sup>4</sup> Keng-leh gyi tao Üô-si-üô kyʽi-go cü-kwu, yiu Pi-li-üô-go Sô-pô-teh; Tʽiah-sah-lo-nyi-kyüô-go Üô-li-dah-kwu teng Si-kong-tu; Deh-pi-go Kyüô-yiu, wa-yiu Di-mo-tʽa; Üô-si-üô-go Tʽe-kyi-kwu teng Deh-lo-fi-mo. <sup>5</sup> Keh-pæn nying sin kyʽi, læ Deh-lo-üô teng ah-lah kæn. <sup>6</sup> Vu-kao-tsih keh-sing nyih-ts-go ʽeo-deo, ah-lah dzong Fi-lih-pi kʽæ jün; ng nyih kong-fu tao Deh-lo-üô, teng gyi-lah we-djôh; keh-deo deng-zông tsʽih nyih.

<sup>2</sup> 經過箇星地方<sup>\[1\]</sup>，把許多說話勸勸其拉，就到<u>希臘</u>。<sup>3</sup> 箇頭庉上三個月，其扣扣要開船到<u>敘利亞</u>去，<u>猶太</u>人設計謀要害其。就決意打<u>馬其頓</u>介走轉來。<sup>4</sup> 跟勒其到<u>亞西亞</u>去個主顧，有<u>庇哩亞</u>個<u>所巴德</u>。<u>帖撒羅尼迦</u>個<u>亞里達古</u>、等<u>西公都</u>。<u>特庇</u>個<u>加猶</u>、還有<u>提摩太</u>。<u>亞西亞</u>個<u>推基古</u>、等<u>特羅非摩</u>。<sup>5</sup> 箇班人先去，來<u>特羅亞</u>等阿拉間。<sup>6</sup> 無酵節箇星日子個後頭，阿拉從<u>腓立比</u>開船。五日工夫到<u>特羅亞</u>，等其拉會着。箇頭庉上七日。

<sup>\[1\] Y. ʽE. 60. 耶（穌）後（頭）60（年）。（原註）</sup>

<sup>7</sup> Tsʽih-nyih-go deo-nyih, meng-du jü-long-læ iao pʽah ping, Pao-lo tang-tsiang di-nyi nyih dong-sing kyʽi, sô-yi teng gyi-lah kông dao-li; kông-leh dziang-pʽin tao pun-yia-ko. <sup>8</sup> Læ gyi-lah jü-long-kæn-go leo-teng yiu hyü-to teng-liang. <sup>9</sup> Yiu ih-go ʽeo-sang, ming-z kyiao-leh Yiu-tʽe-kwu, zo læ kʽæn-deo, do-nyiang tang kʽeh-cʽong: Pao-lo kông-leh dziang-kyiu, gyi sah-kao kwʽeng-joh, ziu dzong sæn-zeng-leo tih-lôh-læ; tông-kyʽi yi-kying si-de. <sup>10</sup> Pao-lo tseo-lôh-læ, pʽoh-tao gyi sing-zông, o-leh gyi, z-ka wô, “Ng-lah hao-vong kyʽih-hoh; gyi sing-ming yiu-go.” <sup>11</sup> Ziu tseo-zông-kyʽi, pʽah-leh ping, yi kyʽüoh *ih-tsʽæn* *væn*, teng gyi-lah dô-kô kông-leh dziang-kyiu, dzih-tao tʽin-liang; z-ka dong-sing kyʽi-de. <sup>12</sup> Keh-go ʽeo-sang yi-kying weh-tong-de, gyi-lah ling gyi læ, *sing-li* do-nyiang en-w̆e-de.

<sup>7</sup> 七日個頭日，門徒聚攏來要𤖼餅。<u>保羅</u>打賬第二日動身去，所以等其拉講道理。講勒長篇到半夜過。<sup>8</sup> 來其拉聚攏間個樓頂有許多燈亮。<sup>9</sup> 有一個後生，名字叫勒<u>猶推古</u>，坐來檻頭，大樣打瞌𥅻。<u>保羅</u>講勒長久，其煞覺睏熟，就從三層樓跌落來。擋起已經死了。<sup>10</sup> <u>保羅</u>走落來，撲倒其身上，捼勒其，是介話：「爾拉好甮喫𢞕。其性命有個。」<sup>11</sup> 就走上去，𤖼勒餅，又喫一餐飯，等其拉大家講勒長久，直到天亮。是介動身去了。<sup>12</sup> 箇個後生已經活東了。其拉領其來，心裏大樣安慰了。

<sup>13</sup> Ah-lah ziu lôh jün kyʽi, kʽæ tao Üô-shoh, iao læ keh-deo tsih Pao-lo lôh jün: ing-we gyi z-ka ding-kyin, zi iao bu-ʽang-leh kyʽi. <sup>14</sup> Læ Üô-shoh we-djôh *Pao-lo*, ziu tsih gyi lôh jün, s tao Mi-tʽe-li-nyi. <sup>15</sup> Dzong keh-deo kʽæ jün, di-nyi nyih s tao Kyi-ah-go te-min; di-sæn nyih s-tsing Sah-mo: *ʽeo-deo* boh læ To-kyi-lin, di-s nyih tao Mi-li-tu. <sup>16</sup> Pao-lo ding-kyin s-ko Yi-feh-sô, sæn-leh Üô-si-üô to tæn-kôh kong-fu: ziah-z hao-s-teh-go, gyi pô-feh-neng-keo læ wu-shing-tsih keh nyih hao tao Yiæ-lu-sah-leng.

<sup>13</sup> 阿拉就落船去，開到<u>亞朔</u>，要來箇頭接<u>保羅</u>落船。因爲其是介定見，自要步行勒去。<sup>14</sup> 來<u>亞朔</u>會着<u>保羅</u>，就接其落船，駛到<u>米推利尼</u>。<sup>15</sup> 從箇頭開船，第二日駛到<u>基阿</u>個對面。第三日駛進<u>撒摩</u>。後頭泊來<u>多基臉</u>。第四日到<u>米利都</u>。<sup>16</sup> <u>保羅</u>定見駛過<u>以弗所</u>，省勒<u>亞西亞</u>多耽擱工夫。若是好使得個，其巴弗能夠來五旬節箇日好到<u>耶路撒冷</u>。

<sup>17</sup> *PAO-LO* dzong Mi-li-tu tsʽa nying tao Yi-feh-sô kyʽi siang-tsʽing kyiao-we-li keh-sing tsiang-lao. <sup>18</sup> Læ-de, Pao-lo teng gyi-lah wô:

<sup>17</sup> <u>保羅</u>從<u>米利都</u>差人到<u>以弗所</u>去想請教會裏箇星長老。<sup>18</sup> 來了，<u>保羅</u>等其拉話：

“Ng-lah tu hyiao-teh dzong ngô tao Üô-si-üô go deo-ih-nyih yi-læ, ngô djông-djông læ ng-lah cong-nyiang dza-go tso-nying; <sup>19</sup> voh-z Cü yiu ih-tsʽih-go kyʽin-hyü, dziang cʽih ngæn-li, ping-tsʽia tsao-djôh Yiu-tʽa nying meo-ʽæ ngô go næn-deo. <sup>20</sup> Væn-pah kwæn-djôh *ng-lah-go* ih-cʽü ngô ih-ngæn m-neh ing-mun, z læ cong-nying min-zin teng oh-lô li-hyiang tʽong-cü ng-lah, kao-hyüing ng-lah; <sup>21</sup> hyüih-sing læ-tih kyʽün Yiu-tʽa nying teng Hyi-lah nying, tu iao we-sing-cün-i kwe-voh Jing-ming, iao siang-sing ah-lah Cü Yiæ-su Kyi-toh.

「爾拉都曉得從我到<u>亞西亞</u>個頭一日以來，我常常來爾拉中央咋個做人。<sup>19</sup> 服侍主有一切個謙虛，長出眼淚，並且遭着<u>猶太</u>人謀害我個難頭。<sup>20</sup> 凡百關着爾拉個益處我一眼嘸得隱瞞，是來衆人面前等屋落裏向通知爾拉，教訓爾拉。<sup>21</sup> 血心來的勸<u>猶太</u>人等<u>希臘</u>人，都要回心轉意歸服神明，要相信阿拉主<u>耶穌</u> <u>基督</u>。

<sup>22</sup> “Næn-kæn ngô sing-li bo-djü-liao-go tao Yiæ-lu-sah-leng kyʽi, feh-tsiao læ keh-deo we pʽong-djôh soh-go z-ken; <sup>21</sup> tsih-yiu Sing-Ling læ kôh zing-li tso te-tsing, wô yiu ying-gyü ʽo-næn teng ngô kæn. <sup>24</sup> Dæn-z *keh-sing* *z-ken* ngô ih-ngæn feh dziah læ i-li, yia m-neh feh-sô-teh zi-go sing-ming, z iao kao-kao-hying-hying tseo-wun ngô-go lu-dzing, ping-tsʽia tso-dzing Cü Yiæ-su sô kao-dæ ngô go tsih-veng, kyʽi te-tsing Jing-ming eng-we-go foh-ing.

<sup>22</sup> 「難間我心裏縛住了個到<u>耶路撒冷</u>去，弗照來箇頭會碰着啥個事幹。<sup>23</sup> 只有聖靈來各城裏做對證，話有刑具禍難等我間。<sup>24</sup> 但是箇星事幹我一眼弗着來意裏，也嘸得弗捨得自個性命，是要高高興興走完我個路程，並且做成主<u>耶穌</u>所交代我個職份，去對證神明恩惠個福音。

<sup>25</sup> “Ngô *su-djông* læ ng-lah cong-nyiang tseo-læ-tseo-kyʽi djün Jing-koh-go dao-li, næn-kæn ngô hyiao-teh ng-lah yi-ʽeo tu feh we tsæ kyin ngô min de. <sup>26</sup> Keh-lah kyih-mih ngô tso te-tsing peh *ng-lah*, ng-lah cong-nying-go hyüih ngô z m-neh tsao-djôh; <sup>27</sup> ing-we Jing-ming-go ts-i ngô ih-ngæn m-neh ing-mun, z long-tsong djün peh ng-lah tʽing ko. <sup>28</sup> Keh-lah ng-lah zi yüong kwu-djôh zi, yia yüong kwu-djôh Sing-Ling shih-lih ng-lah tso kyin-toh go long-tsong keh ih-de yiang, kyʽi tsiao-kwun Jing-ming-go kyiao-we, ziu-z Gyi yüong Zi-go hyüih sô ma-læ-go. <sup>29</sup> Ing-we ngô hyiao-teh ngô kyʽi ts-ʽeo pih-ding yiu li-ʽæ-go za-lông tseo-tsing ng-lah cong-nyiang, ve feh-sô-teh keh-de yiang. Wa-yiu ng-lah zi li-deo yia pih-ding yiu nying cʽih-læ, kông hwa-zia-go dao-li, sing-siang ying-yiu meng-du keng-djôh gyi. <sup>31</sup> Sô-yi ng-lah yüong kying-sing, yüong kyi-teh ngô sæn nyin kong-fu nyih-yia feh hyih ʽen-leh ngæn-li kyʽün *ng-lah* kôh-nying.

<sup>25</sup> 「我素常來爾拉中央走來走去傳神國個道理。難間我曉得爾拉以後都弗會再見我面了。<sup>26</sup> 箇拉今末我做對證撥爾拉，爾拉衆人個血我是嘸得遭着。<sup>27</sup> 因爲神明個旨意我一眼嘸得隱瞞，是攏總傳撥爾拉聽過。<sup>28</sup> 箇拉爾拉自用顧着自，也用顧着聖靈設立爾拉做監督個攏總箇一隊羊，去照管神明個教會，就是其用自個血所買來個。<sup>29</sup> 因爲我曉得我去之後必定有厲害個豺狼走進爾拉中央，𣍐弗捨得箇隊羊。還有爾拉自裏頭也必定有人出來，講歪斜個道理，心想引誘門徒跟着其。<sup>31</sup> 所以爾拉用警醒，用記得我三年工夫日夜弗歇含勒眼淚勸爾拉各人。

<sup>32</sup> “Hyüong-di, ngô næn-kæn tsiang ng-lah tʽôh læ Jing-ming-go siu-li, yi *tʽôh* læ Gyi eng-we-go dao-li; Gyi neng-keo dzing-dziu ng-lah-teh-kyʽi, yi s-peh ng-lah ziu tsʽæn-nyih læ long-tsong tseng-kyʽi-liao cü-kwu-go li-hyiang. <sup>33</sup> Ngô m-neh kʽen-siang jü-go kying-ts, nying-ts, i-zông keh-sing: <sup>34</sup> ng-lah tu hyiao-teh ngô keh-shông siu z kong-ing ngô-go yüong-dziang, yia *kong-ing* ngô dong-de cü-kwu. <sup>35</sup> Ngô z yiang-yiang pa-cʽih peh ng-lah kʽen, iao ng-lah kæ z-ka lao-loh, pông-dzu keh-sing no-ziah-go cü-kwu; yi iao ng-lah kyi-teh Cü Yiæ-su-go shih-wô, z-ka wô, ‘S eng, pi ziu eng, keng-kô yiu foh-kyʽi.’”

<sup>32</sup> 「兄弟，我難間將爾拉託來神明個手裏，又託來其恩惠個道理。其能夠成就爾拉得氣，又賜撥爾拉受產業來攏總尊起了主顧個裏向。<sup>33</sup> 我嘸得看相誰個金子、銀子、衣裳箇星。<sup>34</sup> 爾拉都曉得我箇雙手是供應我個用場，也供應我同隊主顧。<sup>35</sup> 我是樣樣擺出撥爾拉看，要爾拉該是介勞碌，幫助箇星懦弱個主顧。又要爾拉記得主<u>耶穌</u>個說話，是介話：『施恩，比受恩，更加有福氣。』」

<sup>36</sup> Kông-hao-ts, ziu gyü-lôh, teng cong-nying dô-kô tao-kao. <sup>37</sup> Gyi-lah tu do-nyiang kʽoh-kyʽi-læ, o-leh Pao-lo-go deo-kying, hyüong-hyüong gyi cü: <sup>38</sup> gyi-lah ting iu-meng, z we-leh gyi kông “yi-ʽeo feh we tsæ kyin ngô min” keh ih-kyü. Ziu song gyi lôh jün.

<sup>36</sup> 講好仔，就跪落，等衆人大家禱告。<sup>37</sup> 其拉都大樣哭起來，捼勒<u>保羅</u>個頭頸，嗅嗅其嘴。<sup>38</sup> 其拉頂憂悶，是爲了其講「以後弗會再見我面」箇一句。就送其落船。

---

### Sd. XXI.

AH-LAH yi-kying bih-kʽæ gyi-lah, ziu kʽæ jün, pih-dzih s tao Ko-z; di-nyi nyih tao Lo-ti; dzong keh-deo tao Pʽô-da-lah. <sup>2</sup> Pʽong-djôh ih-tsah tao Fi-nyi-kyi kyʽi-go jün, ziu lôh jün kʽæ-cʽih-kyʽi. <sup>3</sup> Kʽen-kyin Kyü-pi-lu, tang gyi jing-siu-pin s-ko, hyiang Jü-li-üô ka kyʽi, tao Tʽe-lo pʽao mao; ing-we jün læ keh-deo iao sia-zæ. <sup>4</sup> Ah-lah ziu zing-djôh *keh-deo-go* meng-du, læ keh u-sen deng-zông tsʽih nyih: gyi-lah be *Sing*-Ling ken-dong eo Pao-lo m-nao zông Yiæ-lu-sah-leng kyʽi.

阿拉已經別開其拉，就開船，筆直駛到<u>哥士</u>。第二日到<u>羅底</u>。從箇頭到<u>帕大喇</u>。<sup>2</sup> 碰着一隻到<u>腓尼基</u>去個船，就落船開出去。<sup>3</sup> 看見<u>居比路</u>，打其順手邊駛過，向<u>敘利亞</u>介去，到<u>推羅</u>拋錨。因爲船來箇頭要卸載<sup>\[1\]</sup>。<sup>4</sup> 阿拉就尋着箇頭個門徒，來箇烏碎庉上七日。其拉被聖靈感動謳<u>保羅</u>嘸得好上<u>耶路撒冷</u>去。

<sup>\[1\] 卸船，《字語彙解》作「卸⿰舟載」</sup>

<sup>5</sup> Nyih-ts mun-de, ah-lah ziu dong-sing kyʽi; gyi-lah long-tsong lin lao-bo ng-nô song ah-lah tao zing-nga; ziu tu læ hæ-du-zông gyü-lôh tao-kao. <sup>6</sup> Keh-tsao dô-kô bih-kʽæ, ah-lah ziu lôh jün, gyi-lah kyü oh-li kyʽi.

<sup>5</sup> 日子滿了，阿拉就動身去。其拉攏總連老婆兒囡送阿拉到城外。就都來海塗上跪落禱告。<sup>6</sup> 箇遭大家別開，阿拉就落船，其拉歸屋裏去。

<sup>7</sup> Dzong Tʽe-lo s tao To-li-mæ, jün-lu wun-de: ziu læ *keh-deo* mông-mông hyüong-di, dô-kô deng-zông ih-nyih. <sup>8</sup> Di-nyi nyih ah-lah, z Pao-lo dong-de-go nying, tu dong-sing tao Kæ-sah-li-üô; tseo-tsing djün foh-ing go Fi-lih-go oh-li, teng gyi dô-kô deng-lôh: Fi-lih ziu-z keh tsʽih-go nying dzæ-nen-go. <sup>9</sup> Gyi yiu s-go nön, z-go dong-nyü, we kông sin-cü shih-wô go.

<sup>7</sup> 從<u>推羅</u>駛到<u>多利買</u>，船路完了。就來箇頭望望兄弟，大家庉上一日。<sup>8</sup> 第二日阿拉，是<u>保羅</u>同隊個人，都動身到<u>該撒利亞</u>。走進傳福音個<u>腓力</u>個屋裏，等其大家庉落。<u>腓力</u>就是箇七個人在內個。<sup>9</sup> 其有四個囡，是個童女，會講先知說話個。

<sup>10</sup> Ah-lah deng-zông hao-kyi nyih, yiu ih-go sin-cü-nying, ming-z kyiao-leh Üô-kyüô-pu, dzong Yiu-tʽa ka læ. <sup>11</sup> Tseo tao ah-lah u-sen, ziu do-leh Pao-lo-go kyiao-sing-ta, bo gyi-zi-go siu teng kyiah, wô, “Sing-Ling z-ka wô, ‘Keh-keng ta-go cü-nying-kô, Yiu-tʽa nying læ Yiæ-lu-sah-leng yia we z-ka bo gyi, song peh bih-koh-nying-go siu-li.’”

<sup>10</sup> 阿拉庉上好幾日，有一個先知人，名字叫勒<u>亞迦布</u>，從<u>猶太</u>介來。<sup>11</sup> 走到阿拉烏碎，就馱勒<u>保羅</u>個繳身帶，縛其自個手等腳，話：「聖靈是介話：『箇根帶個主人家，<u>猶太</u>人來<u>耶路撒冷</u>也會是介縛其，送撥別國人個手裏。』」

<sup>12</sup> Tʽing-meng keh-sing shih-wô, ah-lah teng keh di-fông nying dô-kô kyʽün gyi m-nao zông Yiæ-lu-sah-leng. <sup>13</sup> Pao-lo we-teh, *z-ka* *wô*, “Ng-lah dza-we z-ka di-kʽoh, sông ngô-go sing? ngô we-leh Cü Yiæ-su-go ming-deo, feh tæn-tsih bo, ziu-z si læ Yiæ-lu-sah-leng yia dzing-nyün-go.” <sup>14</sup> Gyi kyi-jün feh kʽeng tʽing kyʽün, ah-lah ziu hyih-tsôh, wô, “Ka-ni, Cü-go ts-i hao tso-dzing.”

<sup>12</sup> 聽聞箇星說話，阿拉等箇地方人大家勸其嘸得好上<u>耶路撒冷</u>。<sup>13</sup> <u>保羅</u>回答，是介話：「爾拉咋會是介啼哭，傷我個心？我爲了主<u>耶穌</u>個名頭，弗單只縛，就是死來<u>耶路撒冷</u>也情願個。」<sup>14</sup> 其既然弗肯聽勸，阿拉就歇作，話：「介呢，主個旨意好做成。」

<sup>15</sup> Keh kyi nyih ʽeo-deo, ah-lah be-hao pʽu-kæ ʽang-li, zông Yiæ-lu-sah-leng kyʽi. <sup>16</sup> Yiu *kyi-go* Kæ-sah-li-üô-go meng-du dô-kô kyʽi, ling ah-lah tao ih-go lao meng-du, Kyü-pi-lu nying, Nô-seng oh-li, tso deng-cʽü.

<sup>15</sup> 箇幾日後頭，阿拉備好鋪蓋行李，上<u>耶路撒冷</u>去。<sup>16</sup> 有幾個<u>該撒利亞</u>個門徒大家去，領阿拉到一個老門徒，<u>居比路</u>人，<u>拿孫</u>屋裏，做庉處。

<sup>17</sup> AH-LAH tao-leh Yiæ-lu-sah-leng, keh-sing hyüong-di tu kao-kao-hying-hying nying-tsih ah-lah. <sup>18</sup> Di-nyi nyih Pao-lo teng ah-lah dô-kô tsing-kyʽi kyin Yüô-kôh; cong tsiang-lao yia tu læ-kæn. <sup>19</sup> *Pao-lo* mông-mông gyi-lah, ziu pô Jing-ming læ bih-koh cong-nyiang tʽôh gyi sô tso-go z-ken ih-tang-ih wô hyiang *gyi-lah* dao.

<sup>17</sup> 阿拉到了<u>耶路撒冷</u>，箇星兄弟都高高興興迎接阿拉。<sup>18</sup> 第二日<u>保羅</u>等阿拉大家進去見<u>雅各</u>。衆長老也都來間。<sup>19</sup> <u>保羅</u>望望其拉，就把神明來別國中央託其所做個事幹一打一話向其拉道。

<sup>20</sup> Gyi-lah tʽing-meng-ts ziu tsæn-me Cü; ping-tsʽia teng Pao-lo wô, “Hyüong-di, ng kʽen-kyin siang-sing-go Yiu-tʽa nying yiu to-siao væn-su; <sup>\[1\]</sup>kông-tao lih-fah gyi-lah tu z nyih-sing-go. <sup>21</sup> Yiu nying dziang-tʽong wô hyiang gyi-lah dao, ng kao keh-sing læ bih-koh li-hyiang go Yiu-tʽa nying tu hao kyʽi-diao Mo-si-go *shih-wô*, eo gyi-lah m-nao teng ng-ts ʽang tsiu-keh-li, yia hao-vong i *lao* kwe-kyü. <sup>22</sup> Næn-kæn dza long-fah ni? Yiu hyü-to nying pih-ding iao jü-long-læ, ing-we tsong we tʽing-meng ng tao-tong-de. <sup>23</sup> Ka-ni, yüong i ah-lah-go shih-wô tso: Ah-lah u-sen yiu s-go nying, tu yiu nyün-sing hyü-kæn; <sup>24</sup> ng hao ling-leh keh-sing nying, teng gyi-lah dô-kô kyih-zing, ping-tsʽia dæ gyi do-cʽih fi-yüong, peh gyi-lah hao tʽi deo; s-teh cong-nying hao hyiao-teh sô tʽing-meng ng go z-ken tu z hyü-go, ng-zi yia z siu-djü lih-fah ka tso-go. <sup>35</sup> Kông-tao keh-sing siang-sing-go bih-koh-nying, ah-lah yi-kying sia sing, ding-kwe gyi-lah ih-ngæn hao-vong siu-djü keh-sing-ka z-ken, tsih iao feh tsao-djôh nyi-su-moh-tiao-go tsi-veh, teng hyüih, lin tsʽeh-sah-go *sang-kʽeo*, wa-yiu kæn-ying z-ken, z-de.”

<sup>20</sup> 其拉聽聞仔就讚美主。並且等<u>保羅</u>話：「兄弟，爾看見相信個<u>猶太</u>人有多少萬數。講到<sup>\[1\]</sup>律法其拉都是熱心個。<sup>21</sup> 有人長通話向其拉道，爾告箇星來別國裏向個<u>猶太</u>人都好棄掉<u>摩西</u>個說話，謳其拉嘸得好等兒子行周割禮，也好甮依老規矩。<sup>22</sup> 難間咋弄法呢？有許多人必定要聚攏來，因爲總會聽聞爾到東了。<sup>23</sup> 介呢，用依阿拉個說話做。阿拉烏碎有四個人，都有願心許間。<sup>24</sup> 爾好領勒箇星人，等其拉大家潔淨。並且代其馱出費用，撥其拉好剃頭。使得衆人好曉得所聽聞爾個事幹都是虛個，爾自也是守住律法介做個。<sup>25</sup> 講到箇星相信個別國人，阿拉已經寫信，定規其拉一眼好甮守住箇星介事幹，只要弗遭着泥塑木雕個祭物、等血、連撮煞個牲口、還有姦淫事幹，是了。」

<sup>\[1\] 原書此處錯印爲 kong-tao，據文意及 1898 年版改正</sup>

<sup>26</sup> Keh-tsao Pao-lo ling-leh keh-sing nying, di-nyi nyih teng gyi-lah dô-kô kyih-zing-ts tseo-tsing sing-din-li, iao tʽong-cü kyih-zing-go nyih-ts mun-de, tæn-teng tʽi gyi-lah kôh-nying hyin tsi-veh.

<sup>26</sup> 箇遭<u>保羅</u>領勒箇星人，第二日等其拉大家潔淨仔走進聖殿裏，要通知潔淨個日子滿了，單等替其拉各人獻祭物。

<sup>27</sup> Keh tsʽih nyih kwʽa wun-de, dzong Üô-si-üô ka *læ-go* keh-sing Yiu-tʽa nying, kʽen-kyin Pao-lo læ sing-din-li læ-kæn, ziu long-leh cong pah-sing lön-tsʽön-kyʽi, ʽô-siu kʽô gyi, <sup>28</sup> hyiang-hyiang wô, “Yi-seh-lih nying, læ pông-dzu! Keh-go nying ziu-z kôh-tao-cʽü djün kyiao ti-dih *ah-lah* pah-sing, teng lih-fah, teng dông-deo di-fông go: feh tæn-tsih z-ka, yi ling-leh Hyi-lah nying tseo-tsing sing-din-li, u-w̆e keh-go sing-jün u-sen.” <sup>29</sup> (Gyi-lah zin-deo kʽen-kyin Yi-feh-sô nying Deh-lo-fi-mo teng Pao-lo dô-kô læ zing-li, dao-z Pao-lo ling gyi tsing sing-din-li kyʽi-ko-de.) <sup>30</sup> Mun zing-li ziu yiao-dong, pah-sing tu peng-long-læ: keh-tsao kʽô-leh Pao-lo, tʽo-cʽih sing-din nga-deo; meng ziu kwæn-de.

<sup>27</sup> 箇七日快完了，從<u>亞西亞</u>介來個箇星<u>猶太</u>人，看見<u>保羅</u>來聖殿裏來間，就弄勒衆百姓亂攛起，下手抲其，<sup>28</sup> 響響話：「<u>以色列</u>人，來幫助！箇個人就是各到處傳教抵敵阿拉百姓，等律法，等蕩頭地方個。弗單只是介，又領勒<u>希臘</u>人走進聖殿裏，污穢箇個聖善烏碎。」<sup>29</sup> （其拉前頭看見<u>以弗所</u>人<u>特羅非摩</u>等<u>保羅</u>大家來城裏，道是<u>保羅</u>領其進聖殿裏去過了。）<sup>30</sup> 滿城裏就搖動，百姓都奔攏來。箇遭抲勒<u>保羅</u>，拖出聖殿外頭。門就關了。

<sup>31</sup> Tsing tang-tsiang long-sah gyi, yiu ʽông-dzing djün tao ying-li-go tsʽin-tsong, wô, “ʽEn Yiæ-lu-sah-leng tu tsʽao-lön.” <sup>32</sup> Gyi ziu lih-kʽeh kyʽi ping teng pah-tsong, peng-lôh gyi-lah u-sen kyʽi. Cong-nying kʽen-kyin tsʽin-tsong teng ying-ping, ziu hyih-siu feh tang Pao-lo. <sup>33</sup> Keh-tsao tsʽin-tsong tseo-long-læ kʽô gyi, feng-fu do liang-keng lin-diao so-djü; ziu meng *keh* z soh-go nying, gyi sô tso-ko z dza-go z-ken. <sup>34</sup> Cong-nying wæ-wæ-hyiang, feng-feng-peh-ih: *tsʽin-tsong* we-leh tsʽao-lön kʽao gyi feh-jih, ziu feng-fu ta gyi tao ying-li kyʽi. <sup>35</sup> Tao-leh kah-bu-kæn, we-leh cong-nying üong-tsi, ying-ping tsih kʽo-yi pe gyi. <sup>36</sup> Keh-do-dziao pah-sing keng-leh ʽeo-deo, wæ-wæ-hyiang wô, “Kyʽi-diao gyi!”

<sup>31</sup> 正打賬弄煞其，有行情傳到營裏個千總，話：「咸<u>耶路撒冷</u>都吵亂。」<sup>32</sup> 其就立刻起兵等百總，奔落其拉烏碎去。衆人看見千總等營兵，就歇手弗打<u>保羅</u>。<sup>33</sup> 箇遭千總走攏來抲其，吩咐馱兩根鏈條鎖住。就問箇是啥個人，其所做過是咋個事幹。<sup>34</sup> 衆人懷懷響，吩吩不一。千總爲了吵亂靠其弗實，就吩咐帶其到營裏去。<sup>35</sup> 到了格步階，爲了衆人擁擠，營兵只可以揹其。<sup>36</sup> 箇大潮百姓跟勒後頭，懷懷響話：「棄掉其！」

<sup>37</sup> Pao-lo kwʽa ta-tsing ying-li, teng tsʽin-tsong wô, “Ngô hao teng ng kông ih-kyü feh?” Tsʽin-tsong wô, “Hyi-lah shih-wô ng soh hyiao-teh-go? <sup>38</sup> Ng soh feh-z <sup>\[1\]</sup>keh Yiæ-gyih nying, ziu-z zin-deo tsôh-lön, seh-ling keh s-tsʽin gyiang-dao tseo-cʽih tao kwʽông-iæ di-fông go ma?” <sup>39</sup> Pao-lo wô, “Ngô z Yiu-tʽa nying, sang læ Kyi-li-kyüô-go Da-su, z yiu ming-deo zing-li-go pah-sing: gyiu ng ing-hyü ngô teng pah-sing kông *liang-kyü*.”

<sup>37</sup> <u>保羅</u>快帶進營裏，等千總話：「我好等爾講一句弗？」千總話：「<u>希臘</u>說話爾啥曉得個？<sup>38</sup> 爾啥弗是箇<u>埃及</u>人<sup>\[1\]</sup>，就是前頭作亂，率領箇四千強盜走出到曠野地方個嗎？」<sup>39</sup> <u>保羅</u>話：「我是<u>猶太</u>人，生來<u>基利家</u>個<u>大數</u>，是有名頭城裏個百姓。求爾應許我等百姓講兩句。」

<sup>\[1\] Keh Yiæ-gyih nying z Y. ʽE. 55 keh nyin tsôh-lön-go. 箇<u>埃及</u>人是耶（穌）後（頭）55（年）箇年作亂個。（原註）</sup>

<sup>40</sup> Tsʽin-tsong ing-hyü-de; Pao-lo ziu lih læ kah-bu-kæn-li, dziao-leh pah-sing siu yüih-yüih. *Gyi-lah* do-nyiang zing-lôh-de, *Pao-lo* ziu yüong Hyi-pah-læ-go tʽu-ing kʽæ kʽeo, z-ka wô:

<sup>40</sup> 千總應許了。<u>保羅</u>就立來格步階裏，朝勒百姓手抈抈。其拉大樣靜落了。<u>保羅</u>就用<u>希伯來</u>個土音開口，是介話：

---

### Sd. XXII.

“Cong-we shoh-pah hyüong-di, tsʽing ng-lah tʽing ngô næn-kæn zi feng-pʽeo-go shih-wô. <sup>2</sup> (Cong-nying tʽing-meng gyi yüong Hyi-pah-læ-go tʽu-ing teng gyi-lah kông, yü-kô zing-bæn: *Pao-lo* wô,) <sup>3</sup> Ngô z-go Yiu-tʽa nying, sang læ Kyi-li-kyüô-go Da-su, z dông-deo zing-li iang-do læ Kyüô-mô-lih-go meng-ʽô, dziang-si ʽôh-jih tsu-tsong-go lih-fah, yi we-leh Jing-ming nyih-sing, ziang kyih-mih ng-lah cong-we ih-yiang-go. <sup>4</sup> Ngô zin-deo pih-næn keh-lu nying tao si-go di-bu, feh-leng nen-nyü tu bo-ts kyʽih-lôh kæn-li: <sup>5</sup> keh z tsi-s-deo teng cong tsiang-lao hao teng ngô tso te-tsing. Ngô yia z gyi-lah siu-li tsih-ziu sia peh hyüong-di go sing, ziu tao Da-mô-seh kyʽi; tang-tsiang pô keh-deo læ-kæn-go nying bo-ts ta tao Yiæ-lu-sah-leng læ, ziu ying-vah.

「衆位叔伯兄弟，請爾拉聽我難間自分剖個說話。<sup>2</sup> （衆人聽聞其用<u>希伯來</u>個土音等其拉講，愈加靜辦。<u>保羅</u>話：）<sup>3</sup> 我是個<u>猶太</u>人，生來<u>基利家</u>個<u>大數</u>，是蕩頭城裏養大來<u>迦瑪列</u>個門下，詳細學習祖宗個律法，又爲了神明熱心，像今末爾拉衆位一樣個。<sup>4</sup> 我前頭逼難箇路人到死個地步，弗論男女都縛仔挈落監裏。<sup>5</sup> 箇是祭司頭等衆長老好等我做對證。我也是其拉手裏接受寫撥兄弟個信，就到<u>大馬色</u>去。打賬把箇頭來間個人縛仔帶到<u>耶路撒冷</u>來，受刑罰。

<sup>6</sup> “Ngô lu kwʽa tseo tao Da-mô-seh siang-gying, iah-læ tsiu-ko z-ʽeo, hweh-jün tʽin-li yiu do-do liang-kwông dön-kyʽün tsiao-djôh ngô. <sup>7</sup> Ngô ziu tih-tao di-yiang-li, tʽing-meng yiu sing-ing teng ngô wô, ‘Sao-lo, Sao-lo, ng dza-we pih-næn Ngô ni?’ <sup>8</sup> Ngô ziu we-teh wô, ‘Cü, Ng z jü?’ Gyi teng ngô wô, ‘Ngô ziu-z ng sô pih-næn-go Nô-sah-leh Yiæ-su.’ <sup>9</sup> (Teng ngô dong-de-go nying kʽen-kyin liang-kwông, yi kyʽih-hoh; tsih-z tʽing-feh-cʽih teng ngô kông-go Cü-kwu sing-ing.) <sup>10</sup> Ngô wô, ‘Cü, ngô kæ dza tso?’ Cü teng ngô wô, ‘Bô-kyʽi-læ, tao Da-mô-seh kyʽi; væn-pah ding-kwe peh ng tso go z-ken, tsiang-læ keh-deo we wô hyiang ng dao-gyi.’

<sup>6</sup> 「我路快走到<u>大馬色</u>相近，約來晝過時候，忽然天裏有大大亮光團圈照着我。<sup>7</sup> 我就跌倒地垟裏，聽聞有聲音等我話：『<u>掃羅</u>，<u>掃羅</u>，爾咋會逼難我呢？』<sup>8</sup> 我就回答話：『主，爾是誰？』其等我話：『我就是爾所逼難個<u>拿撒勒</u> <u>耶穌</u>。』<sup>9</sup> （等我同隊個人看見亮光，又喫𢞕。只是聽弗出等我講個主顧聲音。）<sup>10</sup> 我話：『主，我該咋做？』主等我話：『爬起來，到<u>大馬色</u>去。凡百定規撥爾做個事幹，將來箇頭會話向爾道其。』

<sup>11</sup> “Ngô we-leh keh liang-kwông-go tsiao-yiao kʽen-feh-kyin, sô-yi be dong-de nying te-leh ngô siu, tao Da-mô-seh kyʽi. <sup>12</sup> Yiu ih-go Üô-nô-nyi-üô, dziu lih-fah kʽen-læ z gyin-sing-go nying, z deng læ keh-deo go Yiu-tʽa nying tu tsʽing-tsæn-go, <sup>13</sup> tseo-tsing ngô u-sen, lih-ts teng ngô wô, ‘Hyüong-di Sao-lo, ng hao tsæ kʽen-kyin.’ Ngô tông-z kʽen-kyin gyi. <sup>14</sup> Gyi yi wô, ‘Ah-lah tsu-tsong-go Jing-ming yü-sin shih-lih ng-hao hyiao-teh Gyi-go ts-i, kʽen-kyin keh-we tsing-dzih-go Cü-kwu, tʽing-meng Gyi kʽeo-li-go shih-wô. <sup>15</sup> Ing-we ng sô kʽen-kyin sô tʽing-meng-go z-ken, iao læ cong-nying min-zin teng Gyi tso te-tsing. <sup>16</sup> Næn-kæn ng wa iao teng soh-go ni? Bô-kyʽi-læ, tao-kao Cü-go ming-deo ziu si-li, gyiang-diao ng-go ze.’

<sup>11</sup> 「我爲了箇亮光個照耀看弗見，所以被同隊人𠡒勒我手，到<u>大馬色</u>去。<sup>12</sup> 有一個<u>亞拿尼亞</u>，就律法看來是虔心個人，是庉來箇頭個<u>猶太</u>人都稱讚個，<sup>13</sup> 走進我烏碎，立仔等我話：『兄弟<u>掃羅</u>，爾好再看見。』我當時看見其。<sup>14</sup> 其又話：『阿拉祖宗個神明預先設立爾好曉得其個旨意，看見箇位正直個主顧，聽聞其口裏個說話。<sup>15</sup> 因爲爾所看見所聽聞個事幹，要來衆人面前等其做對證。<sup>16</sup> 難間爾還要等啥個呢？爬起來，禱告主個名頭受洗禮，滰掉爾個罪。』

<sup>17</sup> “*ʽEo-deo* ngô tsæ tseo-cün Yiæ-lu-sah-leng, kʽeo-kʽeo læ sing-din-li tao-kao z-ʽeo nying ziu gyün-kyʽi, <sup>18</sup> kʽen-kyin Gyi teng ngô wô, ‘Yüong kwʽa-kwʽa tseo-cʽih Yiæ-lu-sah-leng; ing-we ng teng Ngô sô tso-go te-tsing gyi-lah feh kʽeng tsih-ziu-go.’ <sup>19</sup> Ngô ziu wô, Cü, ‘gyi-lah hyiao-teh ngô su-djông kyʽih keh-sing siang-sing Ng go cü-kwu lôh lao-kæn, læ kôh jü-we-dông-li tang gyi: <sup>20</sup> wa-yiu Ng-go kyin-tsing Z-di-fæn gyi-go hyüih liu-cʽih-læ z-ʽeo, ngô z bông-pin lih-kæn, yia hwun-hyi *gyi-lah* long-sah gyi, ping-tsʽia kwu-djôh keh-sing long-sah gyi cü-kwu-go i-zông.’ <sup>21</sup> *Cü* yi teng ngô wô, ‘Kyʽi; Ngô tang-tsiang tsʽa ng yün-yün tao bih-koh kyʽi.’

<sup>17</sup> 「後頭我再走轉<u>耶路撒冷</u>，扣扣來聖殿裏禱告時候人就倦去，<sup>18</sup> 看見其等我話：『用快快走出<u>耶路撒冷</u>。因爲爾等我所做個對證其拉弗肯接受個。』<sup>19</sup> 我就話，主，『其拉曉得我素常挈箇星相信爾個主顧落牢監，來各聚會堂裏打其。<sup>20</sup> 還有爾個見證<u>士提反</u>其個血流出來時候，我是旁邊立間，也歡喜其拉弄煞其，並且顧着箇星弄煞其主顧個衣裳。』<sup>21</sup> 主又等我話：『去。我打賬差爾遠遠到別國去。』」

<sup>22</sup> *Cong-nying* tʽing tao gyi keh-kyü shih-wô, ziu sing-ing wæ-kyʽi, wô, “Keh-cü-ka nying, shü-kæn-zông djü gyi diao; feh kæ peh gyi weh-tong.” <sup>23</sup> Gyi-lah wu-long-hyiang-liang, tʽeh-diao i-zông, do-leh hwe-dzing dziao tʽin lön tsah; <sup>24</sup> tsʽin-tsong ziu eo nying ta Pao-lo tsing ying-li, feng-fu yüong pin-ts kʽao-tang meng gyi, iao hyiao-teh *cong-nying* keh-cong-ka wæ gyi z soh-go yün-kwu. <sup>25</sup> Gyi-lah do-leh bi-ta pông Pao-lo z-ʽeo, Pao-lo teng lih-tong-go pah-tsong wô, “Lo-mô nying, feh-zing ding-ze, ng-lah hao tang gyi ma?” <sup>26</sup> Pah-tsong ih tʽing-meng ziu kyʽi tʽong-cü tsʽin-tsong, wô, “Ng sô tso-go yüong siao-sing: keh z Lo-mô nying.” <sup>27</sup> Tsʽin-tsong tseo-long-kyʽi, teng gyi wô, “Ng wô hyiang ngô dao, ng z Lo-mô nying ma?” Gyi wô, “Z-go.” <sup>28</sup> Tsʽin-tsong wô, “Ngô tso Lo-mô nying z yüong hyü-to nying-ts ma-go.” Pao-lo wô, “Ngô tao sang-cʽih *ziu-z-go*.” <sup>29</sup> Keh-tsao keh-sing iao kʽao-tang meng gyi go cü-kwu ziu tseo-kʽæ: tsʽin-tsong teh-cü gyi z Lo-mô nying, yi-kying bo-leh gyi de, yia kyʽih-hoh.

<sup>22</sup> 衆人聽到其箇句說話，就聲音懷起，話：「箇株介人，世間上除其掉。弗該撥其活東。」<sup>23</sup> 其拉胡嚨響亮，脫掉衣裳，馱勒灰塵朝天亂扎。<sup>24</sup> 千總就謳人帶<u>保羅</u>進營裏，吩咐用鞭子拷打問其，要曉得衆人箇種介懷其是啥個緣故。<sup>25</sup> 其拉馱勒皮帶綁<u>保羅</u>時候，<u>保羅</u>等立東個百總話：「<u>羅馬</u>人，弗曾定罪，爾拉好打其嗎？」<sup>26</sup> 百總一聽聞就去通知千總，話：「爾所做個用小心。箇是<u>羅馬</u>人。」<sup>27</sup> 千總走攏去，等其話：「爾話向我道，爾是<u>羅馬</u>人嗎？」其話：「是個。」<sup>28</sup> 千總話：「我做<u>羅馬</u>人是用許多銀子買個。」<u>保羅</u>話：「我到生出就是個。」<sup>29</sup> 箇遭箇星要拷打問其個主顧就走開。千總得知其是<u>羅馬</u>人，已經縛勒其了，也喫𢞕。

<sup>30</sup> DI-NYI nyih, iao kyʽüoh-kyʽüoh-jih-jih hyiao-teh gyi be Yiu-tʽa nying sô kao go en-gyin, ziu ka gyi-go bo, feng-fu cong tsi-s-deo teng djün kong-we tu læ; ta Pao-lo lôh-læ, peh gyi lih læ gyi-lah-go min-zin.

<sup>30</sup> 第二日，要確確實實曉得其被<u>猶太</u>人所告個案件，就解其個縛，吩咐衆祭司頭等全公會都來。帶<u>保羅</u>落來，撥其立來其拉個面前。

---

### Sd. XXIII.

Pao-lo tsʽing-ting kʽen-kʽen kong-we, wô, “Cong-we hyüong-di, ngô læ Jing-ming min-zin yiang-yiang i-leh liang-sing tso-nying, ih-dzih tao næn-kæn.”

<u>保羅</u>清盯看看公會，話：「衆位兄弟，我來神明面前樣樣依勒良心做人，一直到難間。」

<sup>2</sup> Tsi-s-deo Üô-nô-nyi-üô feng-fu gyi bông-pin lih-tong-go nying tang gyi-go cü-pô. <sup>3</sup> Keh-tsao Pao-lo teng gyi wô, “Ng bah-feng shih-cʽih-go ziang! Jing-ming tsiang-læ we tang ng. Ng zo-ts iao tsiao lih-fah sing ngô, wa we we-be lih-fah eo nying tang ngô ma?” <sup>4</sup> Bông-pin lih-tong-go nying wô, “Jing-ming-go tsi-s-deo ng tu we zôh gyi ma?” <sup>5</sup> Pao-lo ziu wô, “Hyüong-di, ngô feh hyiao-teh gyi z-go tsi-s-deo: ing-we *Shü-li* sia-tih wô, ‘Ng pah-sing-go kwun-fu feh-kʽo wô gyi w̆a.’ \[C. 22. 28.\]”

<sup>2</sup> 祭司頭<u>亞拿尼亞</u>吩咐其旁邊立東個人打其個嘴巴。<sup>3</sup> 箇遭<u>保羅</u>等其話：「爾白粉刷出個牆！神明將來會打爾。爾坐仔要照律法審我，還會違背律法謳人打我嗎？」<sup>4</sup> 旁邊立東個人話：「神明個祭司頭爾都會𧮙其嗎？」<sup>5</sup> <u>保羅</u>就話：「兄弟，我弗曉得其是個祭司頭。因爲書裏寫的話：『爾百姓個官府弗可話其壞。』\[C. 22. 28.\]」

<sup>6</sup> Pao-lo teh-cü *gyi-cong* yiu-teh z Sah-tʽu-kæ nying, yiu-teh z Fah-li-sæ nying, ziu læ kong-we li-deo eo-hyiang wô, “Cong-we hyüong-di, Ngô z Fah-li-sæ nying, yia z Fah-li-sæ nying-go ng-ts; we-leh siang-vông si-ts tsæ weh-cün-læ, ngô *næn-kæn* be pʽun-tön-de.” <sup>7</sup> Pao-lo kông keh-go shih-wô, Fah-li-sæ nying teng Sah-tʽu-kæ nying ziu tsang-kyʽi-læ; cong-nying liang-ʽô feng-kʽæ. <sup>8</sup> Ing-we Sah-tʽu-kæ nying wô m-neh tsæ-weh-go z-ken, yia m-neh tʽin-s teng ling; Fah-li-sæ nying wô keh liang yiang tu yiu-go. <sup>9</sup> Ziu do-nyiang wu-long-hyiang-liang: Fah-li-sæ keh-pin doh-shü-nying bô-kyʽi-læ tsang-leng, wô, “Keh-go nying ah-lah zing-feh-cʽih soh-go w̆a-cʽü: ʽôh-tsia yiu ling, ʽôh-tsia yiu tʽin-s teng gyi kông, ah-lah m-nao ti-dih Jing-ming.” <sup>10</sup> Kyi-kying do-nyiang tsang-zao, tsʽin-tsong kʽong-pʽô Pao-lo be gyi-lah pʽah-kyʽüoh, ziu feng-fu ping tseo-lôh, læ cong-nying li-deo deh gyi cʽih-læ, ta-tsing ying-li.

<sup>6</sup> <u>保羅</u>得知其中有得是<u>撒土該</u>人，有得是<u>法利賽</u>人，就來公會裏頭謳響話：「衆位兄弟，我是<u>法利賽</u>人，也是<u>法利賽</u>人個兒子。爲了想望死仔再活轉來，我難間被判斷了。」<sup>7</sup> <u>保羅</u>講箇個說話，<u>法利賽</u>人等<u>撒土該</u>人就爭起來。衆人兩下分開。<sup>8</sup> 因爲<u>撒土該</u>人話嘸得再活個事幹，也嘸得天使等靈。<u>法利賽</u>人話箇兩樣都有個。<sup>9</sup> 就大樣胡嚨響亮。<u>法利賽</u>箇邊讀書人爬起來爭論，話：「箇個人阿拉尋弗出啥個壞處。或者有靈，或者有天使等其講，阿拉嘸得好抵敵神明。」<sup>10</sup> 既經大樣爭造，千總恐怕<u>保羅</u>被其拉𤖼喫，就吩咐兵走落，來衆人裏頭奪其出來，帶進營裏。

<sup>11</sup> Tông-yia Cü tao gyi u-sen læ, wô, “Pao-lo, fông-sing; ng læ Yiæ-lu-sah-leng kyi-jün tsʽih-sing te-tsing Ngô z-ken, læ Lo-mô yia pih iao z-ka tso te-tsing.”

<sup>11</sup> 當夜主到其烏碎來，話：「<u>保羅</u>，放心。爾來<u>耶路撒冷</u>既然切身對證我事幹，來<u>羅馬</u>也必要是介做對證。」

<sup>12</sup> TAO-LEH tʽin-liang, yiu kyi-go Yiu-tʽa nying dô-kô kyih-leh tông, vah-tsiu, wô feh-zing sah Pao-lo, feh kyʽüoh feh hah. <sup>13</sup> Vah keh-go tsiu cü-kwu yiu s-jih-to nying. <sup>14</sup> Gyi-lah tseo tao keh-sing tsi-s-deo tsiang-lao u-sen, wô, “Ah-lah yi-kying vah zing-do-tsiu, feh-zing sah Pao-lo, ih-ngæn tu feh kyʽüoh. <sup>15</sup> Næn-kæn væn ng-lah teng cong kong-we tʽong-cü tsʽin-tsong, tsʽing gyi ming-tsiao ta Pao-lo lôh-læ kyin ng-lah, tsih sön iao hyiao-teh gyi-go z-ken yü-kô dziang-si; ah-lah, tsiang-teng gyi wa feh tao ng-lah u-sen, cing-be sah-diao gyi.”

<sup>12</sup> 到了天亮，有幾個<u>猶太</u>人大家結了黨，罰咒，話弗曾殺<u>保羅</u>，弗喫弗喝。<sup>13</sup> 罰箇個咒主顧有四十多人。<sup>14</sup> 其拉走到箇星祭司頭長老烏碎，話：「阿拉已經罰甚大咒，弗曾殺<u>保羅</u>，一眼都弗喫。<sup>15</sup> 難間煩爾拉等衆公會通知千總，請其明朝帶<u>保羅</u>落來見爾拉，只算要曉得其個事幹愈加詳細。阿拉，將等其還弗到爾拉烏碎，準備殺掉其。」

<sup>16</sup> Pao-lo tsi-me-go ng-ts tʽing-meng keh gyiang gyi go z-ken, ziu kyʽi tseo-tsing ying-li, tʽong-cü Pao-lo. <sup>17</sup> Pao-lo ziu tsʽing ih-go pah-tsong læ, wô, “Ling keh-go ʽeo-sang kyʽi kyin tsʽin-tsong; ing-we yiu ih-yiang z-ken iao tʽong-cü gyi.” <sup>18</sup> Gyi ziu ling gyi kyʽi kyin tsʽin-tsong, wô, “Væn-nying Pao-lo tsʽing ngô læ, iao ngô ling keh-go ʽeo-sang læ kyin ng, yiu ih-yiang z-ken iao wô hyiang ng dao.” <sup>19</sup> Tsʽin-tsong ziu l̆a-leh gyi siu, tseo-ko tao s-ʽô u-dông, meng gyi wô, “Ng yiu soh-go z-ken iao tʽong-cü ngô?” <sup>20</sup> Gyi wô, “Yiu-tʽa nying yi-kying iah-hao gyiu ng ming-tsiao ta Pao-lo tao kong-we-li, tsih sön iao tsæ tsʽah-fông gyi dziang-si. <sup>21</sup> Ng m-nao tʽing-sing gyi: ing-we nen-cong yiu s-jih-to nying gyiang gyi kæn; gyi-lah z vah-tsiu, feh-zing sah gyi, feh kyʽüoh feh hah; næn-kæn yi-kying cing-be, tæn-teng ng ing-hyü.” <sup>22</sup> Tsʽin-tsong ziu peh ʽeo-sang kyʽi, feng-fu *gyi*, “Ng keh-kyʽi z-ken tʽong-cü ngô, m-nao wô hyiang nying-kô dao.”

<sup>16</sup> <u>保羅</u>姊妹個兒子聽聞箇弶其個事幹，就去走進營裏，通知<u>保羅</u>。<sup>17</sup> <u>保羅</u>就請一個百總來，話：「領箇個後生去見千總。因爲有一樣事幹要通知其。」<sup>18</sup> 其就領其去見千總，話：「犯人<u>保羅</u>請我來，要我領箇個後生來見爾，有一樣事幹要話向爾道。」<sup>19</sup> 千總就拉勒其手，走過到私下烏蕩，問其話：「爾有啥個事幹要通知我？」<sup>20</sup> 其話：「<u>猶太</u>人已經約好求爾明朝帶<u>保羅</u>到公會裏，只算要再察訪其詳細。<sup>21</sup> 爾嘸得好聽信其。因爲內中有四十多人弶其間。其拉是罰咒，弗曾殺其，弗喫弗喝。難間已經準備，單等爾應許。」<sup>22</sup> 千總就撥後生去，吩咐其：「爾箇起事幹通知我，嘸得好話向人家道。」

<sup>23</sup> *Tsʽin-tsong* ziu eo liang-go pah-tsong læ, *teng* *gyi-lah* wô, “Kyʽi be-bæn nyi-pah ping, wa-yiu mô-ping tsʽih-jih, dziang-tsʽiang-siu nyi-pah, lin-yia nyi-kang dong-sing tao Kæ-sah-li-üô kyʽi: <sup>24</sup> ping-tsʽia be-bæn sang-kʽeo, peh Pao-lo gyi-ts, wu-song gyi tao tsong-toh Fi-lih-z u-sen.” <sup>25</sup> Yi sia ih-fong sing tsiao ʽô-veng ka:

<sup>23</sup> 千總就謳兩個百總來，等其拉話：「去備辦二百兵，還有馬兵七十，長槍手二百，連夜二更動身到<u>該撒利亞</u>去。<sup>24</sup> 並且備辦牲口，撥<u>保羅</u>騎仔，護送其到總督<u>腓力士</u>烏碎。」<sup>25</sup> 又寫一封信照下文介：

<sup>26</sup> “Keh-lao-tiu Li-si-üô *sia* *sing* peh tsong-toh Fi-lih-z da-jing, tsʽing-tsʽing en. <sup>27</sup> Keh-go nying be Yiu-tʽa nying kʽô-kyʽi, kwʽa iao long-sah; ngô teh-cü gyi z Lo-mô nying, ta-leh ping kyʽi kyiu gyi cʽih. <sup>28</sup> Ngô iao hyiao-teh gyi-lah kao gyi go en-gyin, ziu ta gyi lôh tao gyi-lah-go kong-we-li: <sup>29</sup> kʽen-kyin sô kao gyi go en-gyin *peh-ko* z kwæn-djôh gyi-lah-go lih-fah, bing m-neh kæ si kæ bo go ze-ming. <sup>30</sup> *ʽEo-deo* yiu nying pô Yiu-tʽa nying tang-tsiang gyiang gyi go kyi-kao tʽong-cü ngô, ngô ze-siu song-zông-læ kyin ng, yia feng-fu keh-sing nyün-kao læ ng-go min-zin kao gyi. Dæn-nyün ng kʽông-gyin.”

<sup>26</sup> 「<u>革老丟·呂西亞</u>寫信撥總督<u>腓力士</u>大人，請請安。<sup>27</sup> 箇個人被<u>猶太</u>人抲去，快要弄煞。我得知其是<u>羅馬</u>人，帶勒兵去救其出。<sup>28</sup> 我要曉得其拉告其個案件，就帶其落到其拉個公會裏。<sup>29</sup> 看見所告其個案件不過是關着其拉個律法，並嘸得該死該縛個罪名。<sup>30</sup> 後頭有人把<u>猶太</u>人打賬弶其個計較通知我，我隨手送上來見爾，也吩咐箇星原告來爾個面前告其。但願爾康健。」

<sup>21</sup> Keh-tsao ping i *gyi-go* ʽao-ling, pô Pao-lo lin-yia song tao En-di-pʽô-ti. <sup>32</sup> Di-nyi nyih peh mô-ping song gyi kyʽi, zi kyü tao ying-li. <sup>33</sup> Gyi-lah tao-leh Kæ-sah-li-üô, pô keh-fong sing song-zông peh tsong-toh, yia peh Pao-lo lih læ gyi min-zin. <sup>34</sup> Tsong-toh kʽen-hao, meng z ʽah-li keh sang nying, ziu hyiao-teh gyi z Kyi-li-kyüô nying; <sup>35</sup> ziu wô, “Teng ng-go nyün-kao læ, ngô we tʽing ng-go dziang-si.” Ziu feng-fu læ Hyi-lih-go wông-kong-li ah gyi kæn.

<sup>31</sup> 箇遭兵依其個號令，把<u>保羅</u>連夜送到<u>安提帕底</u>。<sup>32</sup> 第二日撥馬兵送其去，自歸到營裏。<sup>33</sup> 其拉到了<u>該撒利亞</u>，把箇封信送上撥總督，也撥<u>保羅</u>立來其面前。<sup>34</sup> 總督看好，問是何裏箇省人，就曉得其是<u>基利家</u>人。<sup>35</sup> 就話：「等爾個原告來，我會聽爾個詳細。」就吩咐來<u>希律</u>個王宮裏押其間。

---

### Sd. XXIV.

KO-LEH ng nyih, tsi-s-deo Üô-nô-nyi-üô, teng keh-sing tsiang-lao, wa-yiu ih-go we-kông-we-wô-go nying Tʽiah-tʽu-lo, tu lôh-læ; læ tsong-toh u-sen kao Pao-lo zông.

過了五日，祭司頭<u>亞拿尼亞</u>，等箇星長老，還有一個會講會話個人<u>帖土羅</u>，都落來。來總督烏碎告<u>保羅</u>上。

<sup>2</sup> Pao-lo eo-læ, Tʽiah-tʽu-lo ziu kao gyi zông, wô, “Ah-lah kyi-jün kʽao-djôh ng neng-keo tʽa-tʽa-bing-bing, ping-tsʽia kyʽü-leh ng sin-kyin-ts-ming tso-cʽih kwông-ming-tsing-da z-ken, s-teh dông-deo keh koh yiu ih-cʽü, <sup>3</sup> *sô-yi* ah-lah kôh-tao-cʽü z-djông yiu do-nyiang ken-eng-go sing zia-zia ng, Fi-lih-z da-jing. <sup>4</sup> Næn-kæn sæn-leh ngô to væn ng, gyiu ng kwʽun-shü tʽing ah-lah ling-kying *kông* *liang-kyü*.

<sup>2</sup> <u>保羅</u>謳來，<u>帖土羅</u>就告其上，話：「阿拉既然靠着爾能夠太太平平，並且虧了爾先見之明做出光明正大事幹，使得蕩頭箇國有一處，<sup>3</sup> 所以阿拉各到處時常有大樣感恩個心謝謝爾，<u>腓力士</u>大人。<sup>4</sup> 難間省勒我多煩爾，求爾寬恕聽阿拉領徑講兩句。

<sup>5</sup> “Ah-lah kʽen-kyin keh-go cü-kwu z w̆eng-nying, tsʽao-lön tʽin-ʽô cong Yiu-tʽa nying, tso Nô-sah-leh keh kyiao-go deo-nao; <sup>6</sup> gyi wa iao væn-djôh sing-din: ah-lah ziu kʽô gyi, tang-tsiang tsiao ah-lah-go lih-fah pʽun-tön gyi. <sup>7</sup> Tsih-yiu tsʽin-tsong Li-si-üô tseo-læ, dzong ah-lah-go siu-li gyiang deh-leh-kyʽi, <sup>8</sup> feng-fu gyi-go nyün-kao tao ng-go u-sen læ. *Næn-kæn* ng meng gyi, zi hao ming-bah ah-lah sô kao gyi go long-tsong z-ken.”

<sup>5</sup> 「阿拉看見箇個主顧是瘟人，吵亂天下衆<u>猶太</u>人，做<u>拿撒勒</u>箇教個頭腦。<sup>6</sup> 其還要犯着聖殿。阿拉就抲其，打賬照阿拉個律法判斷其。<sup>7</sup> 只有千總<u>呂西亞</u>走來，從阿拉個手裏強奪了去，<sup>8</sup> 吩咐其個原告到爾個烏碎來。難間爾問其，自好明白阿拉所告其個攏總事幹。」

<sup>9</sup> Yiu-tʽa nying tu ze-leh gyi, wô, “Z-ken *jih-dzæ* z-ka.”

<sup>9</sup> <u>猶太</u>人都隨勒其，話：「事幹實在是介。」

<sup>10</sup> Tsong-toh deo w̆eh-w̆eh, eo Pao-lo kông: gyi ziu wô, “Ngô hyiao-teh ng tso keh koh-go pʽun-tön-kwun <sup>\[1\]</sup>to nyin de, sô-yi ngô keng-kô fông-sing feng-pʽeo zi-go z-ken peh ng tʽing. <sup>11</sup> Ng hao hyiao-teh ngô zông Yiæ-lu-sah-leng kyʽi tso li-pa, kông-kông tsih-leh jih-nyi nyih. <sup>12</sup> Gyi-lah bing m-neh kʽen-kyin ngô læ sing-din-li teng nying-kô bin-leng, ʽôh-tsia tsʽao-lön pah-sing; ziu-z jü-we-dông teng zing-li kôh-tao-cʽü, yia m-neh *kʽen-kyin* *ngô* *ka* *tso*: <sup>13</sup> ping-tsʽia gyi-lah næn-kæn sô kao ngô go z-ken yi wæn-feh-cʽih te-tsing. <sup>14</sup> *Tsih-yiu* keh ih-yiang ngô læ ng-go u-sen tsiao-jing, ziu-z gyi-lah sô wô *zia* kyiao keh lu, ngô z-ka voh-z tsu-tsong-go Jing-ming, z siang-sing long-tsong læ lih-fah teng sin-cü-nying-go *shü-li* sia-tih-go shih-wô; <sup>15</sup> ping-tsʽia ngô siang-vông Jing-ming we peh si-go cü-kwu, feh-leng tsing-dzih feh tsing-dzih, tsiang-læ tu weh-cün-læ; keh yia z gyi-lah zi sô siang-vông-go. <sup>16</sup> We-leh ka, ngô-zi min-li, s-teh ngô djông-djông læ Jing-ming teng nying-go min-zin dzeng te-leh-djü-go liang-sing.

<sup>10</sup> 總督頭𩑦𩑦，謳<u>保羅</u>講。其就話：「我曉得爾做箇國個判斷官多年了<sup>\[1\]</sup>，所以我更加放心分剖自個事幹撥爾聽。<sup>11</sup> 爾好曉得我上<u>耶路撒冷</u>去做禮拜，講講只勒十二日。<sup>12</sup> 其拉並嘸得看見我來聖殿裏等人家辯論，或者吵亂百姓。就是聚會堂等城裏各到處，也嘸得看見我介做。<sup>13</sup> 並且其拉難間所告我個事幹又還弗出對證。<sup>14</sup> 只有箇一樣我來爾個烏碎招認，就是其拉所話邪教箇路，我是介服侍祖宗個神明，是相信攏總來律法等先知人個書裏寫的個說話。<sup>15</sup> 並且我想望神明會撥死個主顧，弗論正直弗正直，將來都活轉來。箇也是其拉自所想望個。<sup>16</sup> 爲了介，我自勉勵，使得我常常來神明等人個面前存對勒住個良心。

<sup>\[1\] *Fi-lih-z* *tso* *Yiu-tʽa-go* *tsong-toh*, *z* *Y*. *ʽE*. *53* *zông-dzing*. <u>腓力士</u>做<u>猶太</u>個總督，是耶（穌）後（頭）53（年）上任。（原註）</sup>

<sup>17</sup> “Ngô *li-kʽæ* *Yiu-tʽa* kyi nyin, ʽeo-deo kyü-læ, iao tsiu-tsi ngô-zi peng-koh-nying, wa-yiu *hyin* tsi-veh. <sup>18</sup> Ngô ka læ-tih tso, yiu kyi-go dzong Üô-si-üô læ-go Yiu-tʽa nying kʽen-kyin ngô læ sing-din-li, yi-kying kyih-zing, nying yi feh to, yi feh nao-nyih, <sup>19</sup> Keh-sing nying kæ tao ng-go min-zin læ-tong, ziah yiu soh-go pʽi-bing ngô go en-gyin, hao kao *ngô*. <sup>20</sup> Ziu-z dông-deo læ-tong-go nying, ngô *zin-deo* lih læ kong-we min-zin z-ʽeo, ziah-z kʽen-kyin ngô yiu soh-go tsʽo-cʽü, *næn-kæn* hao wô-cʽih-læ. <sup>21</sup> Ngô lih læ gyi-lah cong-nyiang sô eo-hyiang-go, ziu-z ‘we-leh si-ts tsæ-weh-go dao-li, ngô kyih-mih be ng pʽun-tön-de,’ djü-leh keh ih-kyü ts-nga *gyi-lah* *m-kao* *soh-go* *hao* *wô* *ngô*.”

<sup>17</sup> 「我離開<u>猶太</u>幾年，後頭歸來，要周濟我自本國人，還有獻祭物。<sup>18</sup> 我介來的做，有幾個從<u>亞西亞</u>來個<u>猶太</u>人看見我來聖殿裏，已經潔淨，人又弗多，又弗鬧熱，<sup>19</sup> 箇星人該到爾個面前來東，若有啥個批評我個案件，好告我。<sup>20</sup> 就是蕩頭來東個人，我前頭立來公會面前時候，若是看見我有啥個錯處，難間好話出來。<sup>21</sup> 我立來其拉中央所謳響個，就是『爲了死仔再活個道理，我今末被爾判斷了。』除勒箇一句之外其拉嘸告啥個好話我。」

<sup>22</sup> Fi-lih-z yi-kying hyiao-teh keh dao-li-go dziang-si, tʽing-meng keh-sing shih-wô ziu kwʽun-iah gyi-lah, wô, “Teng tsʽin-tsong Li-si-üô lôh-læ, ngô we sing-kyih ng-lah-go en-gyin.” <sup>23</sup> Ziu feng-fu pah-tsong kwun-ah Pao-lo; iao kwʽun-dæ gyi; wa-yiu gyi-zi-go nying ziah iao kong-ing gyi, ʽôh-tsia læ mông-mông gyi go, vong tsu-djü gyi.

<sup>22</sup> <u>腓力士</u>已經曉得箇道理個詳細，聽聞箇星說話就寬約其拉，話：「等千總<u>呂西亞</u>落來，我會審結爾拉個案件。」<sup>23</sup> 就吩咐百總管押<u>保羅</u>。要寬待其。還有其自個人若要供應其，或者來望望其個，甮阻住其。

<sup>24</sup> Ko-leh kyi nyih, Fi-lih-z teng gyi lao-nyüing Tʽu-si-lah, z Yiu-tʽa-go nyü-nying, dô-kô læ; ziu djün Pao-lo, tʽing gyi kông keh siang-sing Kyi-toh go dao-li. <sup>25</sup> Pao-lo kông-tao tsing-dzih teng tsih-cü-go ʽang-we, lin tsiang-læ pʽun-tön-go z-ken, Fi-lih-z ziu kyʽih-hoh, *teng* gyi wô, “Næn-kæn ng tsʽia kyʽi: yiu bin-go z-ʽeo we tsæ eo ng læ.” <sup>26</sup> Gyi wa-yiu siang-vông Pao-lo we coh nying-ts peh gyi, hao fông gyi kyʽi; keh-lah le-tsʽ eo gyi læ, dô-kô kông.

<sup>24</sup> 過了幾日，<u>腓力士</u>等其老𡢿<u>土西拉</u>，是<u>猶太</u>個女人，大家來。就傳<u>保羅</u>，聽其講箇相信<u>基督</u>個道理。<sup>25</sup> <u>保羅</u>講到正直等節制個行爲，連將來判斷個事幹，<u>腓力士</u>就喫𢞕，等其話：「難間爾且去。有便個時候會再謳爾來。」<sup>26</sup> 其還有想望<u>保羅</u>會給銀子撥其，好放其去。箇拉屢次謳其來，大家講。

<sup>27</sup> <sup>\[1\]</sup>Ko-leh liang nyin, Po-gyiu Fi-z-tu læ tsih Fi-lih-z-go ing: Fi-lih-z iao tsʽeo Yiu-tʽa nying-go cʽü, dzing-gyiu coh Pao-lo kwæn-tong.

<sup>27</sup> 過了兩年<sup>\[1\]</sup>，<u>波求·非士都</u>來接<u>腓力士</u>個印。<u>腓力士</u>要湊<u>猶太</u>人個趣，仍舊給<u>保羅</u>關東。

<sup>\[1\] Y. ʽE. 62. 耶（穌）後（頭）62（年）。（原註）</sup>

---

### Sd. XXV.

FI-Z-TU zông-dzing, ko-leh sæn nyih dzong Kæ-sah-li-üô zông Yiæ-lu-sah-leng kyʽi. <sup>2</sup> Tsi-s-deo teng Yiu-tʽa-go hyiang-sing ziu læ gyi u-sen kao Pao-lo zông; yi gyiu gyi, <sup>3</sup> iao gyi s eng tsʽa nying kyʽi ta Pao-lo tao Yiæ-lu-sah-leng læ: *gyi-lah* *zi* eo nying læ lu-li gyiang gyi tong, iao *teo-leh* sah gyi. <sup>4</sup> Fi-z-tu we-teh, wô Pao-lo z læ Kæ-sah-li-üô kwun-ah-kæn, zi deng-feh-teh kyi nyih iao dong-sing kyʽi-go. <sup>5</sup> Gyi *yi* wô, “Ng-lah cong-nyiang yiu sing-kying go hao dô-kô lôh-kyʽi; keh-go nying yiu soh-go *w̆a-cʽü*, hao kao gyi.”

<u>非士都</u>上任，過了三日從<u>該撒利亞</u>上<u>耶路撒冷</u>去。<sup>2</sup> 祭司頭等<u>猶太</u>個鄉紳就來其烏碎告<u>保羅</u>狀，又求其，<sup>3</sup> 要其賜恩差人去帶<u>保羅</u>到<u>耶路撒冷</u>來：其拉自謳人來路裏弶其東，要鬥勒殺其。<sup>4</sup> <u>非士都</u>回答，話<u>保羅</u>是來<u>該撒利亞</u>管押間，自庉弗得幾日要動身去個。<sup>5</sup> 其又話：「爾拉中央有紳衿個好大家落去，箇個人有啥個壞處，好告其。」

<sup>6</sup> Læ gyi-lah u-sen yi tæn-kôh <sup>\[1\]</sup>jih-deo-pah nyih, ziu lôh Kæ-sah-li-üô kyʽi; di-nyi nyih zo-dông, feng-fu ta Pao-lo cʽih-læ. <sup>7</sup> Ta-tao-de, keh-sing dzong Yiæ-lu-sah-leng læ-go Yiu-tʽa nying dön-kyʽün lih-tong, pô hyü-to wæn-feh-cʽih te-tsing go djong-deo ze-ming kong-kyih Pao-lo. <sup>8</sup> Pao-lo feng-pʽeo, wô, “Yiu-tʽa nying-go lih-fah, teng sing-din, teng Kæ-sah, ngô tu ih-ngæn m-neh væn-djôh.”

<sup>6</sup> 來其拉烏碎又耽擱十頭八日<sup>\[1\]</sup>，就落<u>該撒利亞</u>去。第二日坐堂，吩咐帶<u>保羅</u>出來。<sup>7</sup> 帶到了，箇星從<u>耶路撒冷</u>來個<u>猶太</u>人團圈立東，把許多還弗出對證個重頭罪名攻擊<u>保羅</u>。<sup>8</sup> <u>保羅</u>分剖，話：「<u>猶太</u>人個律法，等聖殿，等<u>該撒</u>，我都一眼嘸得犯着。」

<sup>\[1\] *Yiu-teh* *kwu-kyün* wô, jih-to nyih. 有得古卷話，十多日。（原註）</sup>

<sup>9</sup> Fi-z-tu iao tsʽeo Yiu-tʽa nying-go cʽü, ziu teng Pao-lo wô, “Ng kʽeng zông Yiæ-lu-sah-leng, keh-deo læ ngô min-zin sing kwun-s feh?” <sup>10</sup> Pao-lo wô, “Ngô *næn-kæn* lih læ Kæ-sah-go fah-dông-zông, z ngô ing-kæ tʽing sing-pʽun go di-fông. Ngô m-neh w̆a-cʽü tao Yiu-tʽa nying, ng yia ming-ming hyiao-teh-go. <sup>11</sup> Ngô ziah yiu soh-go w̆a-cʽü, ʽôh-tsia væn-djôh soh-go si-ze, *ziu-z* si *yia* feh tʽe-dz: ziah-z gyi-lah kao ngô go z-ken tu z hyü-go, m-nying hao pô ngô kao-fu gyi-lah. Ngô gyiu Kæ-sah sing-ün.”

<sup>9</sup> <u>非士都</u>要湊<u>猶太</u>人個趣，就等<u>保羅</u>話：「爾肯上<u>耶路撒冷</u>，箇頭來我面前審官司弗？」<sup>10</sup> <u>保羅</u>話：「我難間立來<u>該撒</u>個法堂上，是我應該聽審判個地方。我嘸得壞處到<u>猶太</u>人，爾也明明曉得個。<sup>11</sup> 我若有啥個壞處，或者犯着啥個死罪，就是死也弗推辭。若是其拉告我個事幹都是虛個，嘸人好把我交付其拉。我求<u>該撒</u>伸冤。」

<sup>12</sup> Keh-tsao Fi-z-tu teng kong-we siang-liang-ts, ziu we-teh wô, “Ng gyiu Kæ-sah sing-ün ma? *ka-ni*, ziu peh ng kyʽi kyin Kæ-sah.”

<sup>12</sup> 箇遭<u>非士都</u>等公會商量仔，就回答話：「爾求<u>該撒</u>伸冤嗎？介呢，就撥爾去見<u>該撒</u>。」

<sup>13</sup> KO-LEH kyi nyih, Üô-kyi-pʽô wông teng Pah-nyi-kyi tao Kæ-sah-li-üô kyʽi mông-mông Fi-z-tu.

<sup>13</sup> 過了幾日，<u>亞基帕</u>王等<u>百尼基</u>到<u>該撒利亞</u>去望望<u>非士都</u>。

<sup>14</sup> Keh-deo deng-leh hao-kyi nyih, Fi-z-tu pô Pao-lo-go z-ken kao-su wông dao, wô, “*Dông-deo* yiu ih-go nying, Fi-lih-z *kyʽi-go* *z-ʽeo* dzing-gyiu coh gyi kwæn-tong: <sup>15</sup> ngô tao-leh Yiæ-lu-sah-leng, cong tsi-s-deo teng Yiu-tʽa nying-go tsiang-lao kao gyi, iao *ngô* ding gyi-go ze. <sup>16</sup> Ngô we-teh gyi-lah wô, ‘Be-kao feh-zing teng nyün-kao teo-deo, *feh-zing* peh gyi kyi-we hao feng-pʽeo sô kao *gyi* go en-gyin, ziu i nying-kô sing-siang bæn gyi si-ze, feh-z Lo-mô nying-go kwe-kyü.’ <sup>17</sup> Sô-yi gyi-lah ih tao dông-deo læ, ngô ih-ngæn feh dzi-wun, di-nyi nyih ziu zo-dông, feng-fu ta gyi cʽih-læ. <sup>18</sup> Dæn-z keh-sing nyün-kao lih-cʽih-læ, bing m-neh pô ngô sô tsʽeng-tao-go z-ken kao gyi: <sup>19</sup> tæn-tsih nyi-leng *gyi-lah* zi kyiao-meng-go z-ken, wa-yiu ih-go si-ko-liao Yiæ-su, Pao-lo wô Gyi z weh-go, z-ka kao gyi. <sup>20</sup> Ngô feh hyiao-teh dza tön keh-go en-gyin, keh-lah meng gyi iao tao Yiæ-lu-sah-leng, keh-deo kyʽi sing kwun-s feh. <sup>21</sup> Dæn-z Pao-lo kao nyü-zông, iao *ngô* ah gyi tong liu peh <sup>\[1\]</sup>Si-pô-z-toh sing-pʽun; ngô ziu feng-fu kwun-ah gyi, teng-tao ka peh Kæ-sah.”

<sup>14</sup> 箇頭庉勒好幾日，<u>非士都</u>把<u>保羅</u>個事幹告訴王道，話：「蕩頭有一個人，<u>腓力士</u>去個時候仍舊給其關東。<sup>15</sup> 我到了<u>耶路撒冷</u>，衆祭司頭等<u>猶太</u>人個長老告其，要我定其個罪。<sup>16</sup> 我回答其拉話：『被告弗曾等原告鬥頭，弗曾撥其機會好分剖所告其個案件，就依人家心想辦其死罪，弗是<u>羅馬</u>人個規矩。』<sup>17</sup> 所以其拉一到蕩頭來，我一眼弗遲緩，第二日就坐堂，吩咐帶其出來。<sup>18</sup> 但是箇星原告立出來，並嘸得把我所忖到個事幹告其。<sup>19</sup> 單只議論其拉自教門個事幹，還有一個死過了<u>耶穌</u>，<u>保羅</u>話其是活個，是介告其。<sup>20</sup> 我弗曉得咋斷箇個案件，箇拉問其要到<u>耶路撒冷</u>，箇頭去審官司弗。<sup>21</sup> 但是<u>保羅</u>告御狀，要我押其東留撥<u>西巴士督</u><sup>\[1\]</sup>審判，我就吩咐管押其，等到解撥<u>該撒</u>。」

<sup>\[1\] Si-pô-z-toh, *ʽôh* *wô* Üô-kwu-z-toh, *z* *Lo-mô* *wông-ti-go* *koh-ʽao*: Kæ-sah *yia* *z-ka*. <u>西巴士督</u>，或話<u>亞古士督</u>，是<u>羅馬</u>人皇帝個國號。<u>該撒</u>也是介。（原註）</sup>

<sup>22</sup> Üô-kyi-pʽô ziu teng Fi-z-tu wô, “Ngô yia iao tʽing keh-go nying kông.” Fi-z-tu wô, “Ming-tsiao ng hao tʽing gyi.”

<sup>22</sup> <u>亞基帕</u>就等<u>非士都</u>話：「我也要聽箇個人講。」<u>非士都</u>話：「明朝爾好聽其。」

<sup>23</sup> DI-NYI nyih Üô-kyi-pʽô teng Pah-nyi-kyi pa-leh djün-fu tsih-z læ, wa-yiu keh-sing tsʽin-tsong, zing-li-go hyiang-sing, dô-kô tseo-tsing kong-dông-li; Fi-z-tu feng-fu, gyi-lah ziu pô Pao-lo ta-cʽih-tong.

<sup>23</sup> 第二日<u>亞基帕</u>等<u>百尼基</u>擺勒全副執事來，還有箇星千總，城裏個鄉紳，大家走進公堂裏。<u>非士都</u>吩咐，其拉就把<u>保羅</u>帶出東。

<sup>24</sup> Fi-z-tu wô, “Üô-kyi-pʽô wông, teng dô-kô læ-tong-go cong-we, ng-lah kʽen-kyin keh-go nying, ziu-z cong Yiu-tʽa nying læ Yiæ-lu-sah-leng teng dông-deo læ gyiu ngô, hyiang-hyiang wô feh kæ peh gyi tsæ weh ih-zông go. <sup>25</sup> Dæn-z ngô hyiao-teh gyi m̆-teh væn-ko si-ze, tsæ-wô gyi-zi gyiu Si-pô-z-toh sing-ün; keh-lah ngô ding-kyin ka gyi zông-kyʽi. <sup>26</sup> Ngô m-neh gyi soh-go jih-dzing hao tseo-ming *ngô* cü: sô-yi ta gyi cʽih læ ng *cong-we* min-zin, keng-kô iao-kying-go z læ ng Üô-kyi-pʽô wông-go min-zin, s-teh dzô-tsʽah ts-ʽeo ngô ʽôh-tsia yiu soh-go hao sia. <sup>27</sup> Ing-we ngô tsʽeng, ka væn-nying zông-kyʽi, feh song gyi-go en-kyün, z ü li feh ʽeh-go.”

<sup>24</sup> <u>非士都</u>話：「<u>亞基帕</u>王，等大家來東個衆位，爾拉看見箇個人，就是衆<u>猶太</u>人來<u>耶路撒冷</u>等蕩頭來求我，響響話弗該撥其再活一晌個。<sup>25</sup> 但是我曉得其嘸得犯過死罪，再話其自求<u>西巴士督</u>伸冤，箇拉我定見解其上去。<sup>26</sup> 我嘸得其啥個實情好奏明我主。所以帶其出來爾衆位面前，更加要緊個是來爾<u>亞基帕</u>王個面前，使得查察之後我或者有啥個好寫。<sup>27</sup> 因爲我忖，解犯人上去，弗送其個案卷，是於理弗合個。」

---

### Sd. XXVI.

Üô-kyi-pʽô ziu teng Pao-lo wô, “Cing ng-zi feng-pʽeo.” Pao-lo siu di-tæn-kyʽi, feng-pʽeo, z-ka wô:

<u>亞基帕</u>就等<u>保羅</u>話：「准爾自分剖。」<u>保羅</u>手提帶起，分剖，是介話：

<sup>2</sup> “Üô-kyi-pʽô wông, kông-tao Yiu-tʽa nying sô kao ngô go long-tsong z-ken, kyih-mih neng-keo læ ng-go min-zin feng-pʽeo, ngô tsʽeng-tsʽeng z ngô-go zao-hwô: <sup>3</sup> ing-we ng ting ming-bah Yiu-tʽa nying long-tsong-go kwe-kyü teng nyi-leng. Sô-yi gyiu ng næ-sing tʽing ngô.

<sup>2</sup> 「<u>亞基帕</u>王，講到<u>猶太</u>人所告我個攏總事幹，今末能夠來爾個面前分剖，我忖忖是我個造化，<sup>3</sup> 因爲爾頂明白<u>猶太</u>人攏總個規矩等議論。所以求爾耐心聽我。

<sup>4</sup> “Ngô dzong kyʽi-deo deng læ Yiæ-lu-sah-leng ngô peng-koh-nying cong-nyiang, dzong siao dza-go tso-nying, cong Yiu-tʽa nying tu hyiao-teh-go. <sup>5</sup> Gyi-lah ziah kʽeng tso te-tsing, ih-hyiang hyiao-teh ngô z i ah-lah ting nyin-go kyiao-meng tso Fah-li-sæ nying. <sup>6</sup> Næn-kæn we-leh siang-vông Jing-ming sô ing-hyü tsu-tsong go, ngô læ-tong lih-ts be pʽun-tön. <sup>7</sup> Ah-lah jih-nyi-go ts-pʽa, nyih-yia gying-lih voh-z *Jing-ming*, yia z siang-vông teh-djôh keh-go ing-hyü. Üô-kyi-pʽô wông, ngô we-leh keh-go siang-vông be Yiu-tʽa nying kao-de.

<sup>4</sup> 「我從起頭庉來<u>耶路撒冷</u>我本國人中央，從小咋個做人，衆<u>猶太</u>人都曉得個。<sup>5</sup> 其拉若肯做對證，一向曉得我是依阿拉頂嚴個教門做<u>法利賽</u>人。<sup>6</sup> 難間爲了想望神明所應許祖宗個，我來東立仔被判斷。<sup>7</sup> 阿拉十二個支派，日夜勤力服侍神明，也是想望得着箇個應許。<u>亞基帕</u>王，我爲了箇個想望被<u>猶太</u>人告了。

<sup>8</sup> “Dza-go! Jing-ming s-teh si-nying tsæ weh-cün-læ, ng-lah næn-dao sön z siang-sing-feh-læ ma? <sup>9</sup> Ngô-zi zin-deo tsʽeng-tsʽeng ing-kæ yüong hyü-to *fông-fah* kong-kyih Nô-sah-leh Yiæ-su-go ming-deo. <sup>10</sup> Ngô ziu læ Yiæ-lu-sah-leng z-ka tso: cong tsi-s-deo-go siu-li tsih-ziu-leh gyün-ping kʽô hyü-to sing-du, kwæn læ lao-kæn; gyi-lah be long-sah z-ʽeo, ngô yia teh-i. <sup>11</sup> Wa-yiu læ kôh jü-we-dông-li le-tsʽ ying-vah gyi-lah, iao ngang-kʽô gyi sih-doh *Yiæ-su*: ping-tsʽia tsʽih-tsʽ-tʽong-ʽeng gyi, sô-yi tao nga-koh zing-li yia kyʽi ken-leh pih-næn gyi.

<sup>8</sup> 「咋個！神明使得死人再活轉來，爾拉難道算是相信弗來嗎？<sup>9</sup> 我自前頭忖忖應該用許多方法攻擊<u>拿撒勒</u> <u>耶穌</u>個名頭。<sup>10</sup> 我就來<u>耶路撒冷</u>是介做。衆祭司頭個手裏接受勒權柄抲許多聖徒，關來牢監。其拉被弄煞時候，我也得意。<sup>11</sup> 還有來各聚會堂裏屢次刑罰其拉，要硬抲其褻瀆<u>耶穌</u>。並且切齒痛恨其，所以到外國城裏也去趕勒逼難其。

<sup>12</sup> “Ngô ka læ-tih tso, tʽôh-leh tsi-s-deo-go gyün-ping teng ʽao-ling tao Da-mô-seh kyʽi; <sup>13</sup> wông ô! tông tsiu-ko z-ʽeo, ngô lu-zông kʽen-kyin tʽin-li-go liang-kwông, pi nyih-deo wa liang, dön-kyʽün tsiao-djôh ngô teng dong-lu-go nying. <sup>14</sup> Ah-lah tu tih-tao di-yiang-li, ngô tʽing-meng yiu sing-hyiang kông Hyi-pah-læ-go tʽu-ing teng ngô wô, ‘Sao-lo, Sao-lo, ng dza-we pih-næn Ngô ni? ng kyiah læ-tih tʽih-djôh tsʽ z næn-go.’ <sup>15</sup> Ngô ziu wô, ‘Cü, Ng z jü?’ Gyi wô, ‘Ngô ziu-z ng sô pih-næn-go Yiæ-su. <sup>16</sup> Bô-kyʽi, ng-go kyiah lih-tong: ing-we Ngô deh-we yin-cʽih-læ peh ng kʽen, z iao shih-lih ng tso tsʽa-s, hao te-tsing ng sô yi-kying kʽen-kyin-go, teng Ngô tsiang-læ we yin-cʽih peh ng kʽen go z-ken. <sup>17</sup> Ngô læ *Yi-seh-lih* pah-sing teng bih-koh cong-nyiang yia we kyiu ng cʽih: Ngô næn-kæn tsʽa ng tao gyi-lah u-sen kyʽi, <sup>18</sup> hao *kyʽi* kʽæ gyi-lah-go ngæn, peh gyi *li-kʽæ* heh-en kwe tao liang-kwông, li-ʽæ Sah-dæn-go shü-dao kwe-voh Jing-ming; s-teh gyi, we-leh siang-sing Ngô, hao teh-djôh ze-go nyiao-sô, yi læ tseng-kyʽi-liao cü-kwu li-hyiang *hao* *teh-djôh* tsʽæn-nyih.’

<sup>12</sup> 「我介來的做，託勒祭司頭個權柄等號令到<u>大馬色</u>去。<sup>13</sup> 王哦！當晝過時候，我路上看見天裏個亮光，比日頭還亮，團圈照着我等同路個人。<sup>14</sup> 阿拉都跌倒地垟裏，我聽聞有聲響講<u>希伯來</u>個土音等我話：『<u>掃羅</u>，<u>掃羅</u>，爾咋會逼難我呢？爾腳來的踢着刺是難個。』<sup>15</sup> 我就話：『主，爾是誰？』其話：『我就是爾所逼難個<u>耶穌</u>。<sup>16</sup> 爬起，爾個腳立東。因爲我特爲現出來撥爾看，是要設立爾做差使，好對證爾所已經看見個，等我將來會現出撥爾看個事幹。<sup>17</sup> 我來<u>以色列</u>百姓等別國中央也會救爾出。我難間差爾到其拉烏碎去，<sup>18</sup> 好去開其拉個眼，撥其離開黑暗歸到亮光，厲害<u>撒但</u>個勢道歸服神明，使得其，爲了相信我，好得着罪個饒赦，又來尊起了主顧裏向好得着產業。』

<sup>19</sup> “Üô-kyi-pʽô wông, ngô sô-yi m̆-teh feh i-jing tʽin-li-go hyin-ling: <sup>20</sup> z sin djün peh Da-mô-seh teng Yiæ-lu-sah-leng-go nying, lin tʽong Yiu-tʽa di-fông, *ʽeo-deo* djün peh bih-koh-nying, iao we-sing-cün-i kwe-voh Jing-ming, ping-tsʽia kyʽi tso we-sing-cün-i cü-kwu kæ tso go ʽang-we. <sup>21</sup> We-leh ka, Yiu-tʽa nying læ sing-din-li kʽô ngô, dong-siu iao sah *ngô*.

<sup>19</sup> 「<u>亞基帕</u>王，我所以嘸得弗依順天裏個顯靈。<sup>20</sup> 是先傳撥<u>大馬色</u>等<u>耶路撒冷</u>個人，連統<u>猶太</u>地方，後頭傳撥別國人，要回心轉意歸服神明，並且去做回心轉意主顧該做個行爲。<sup>21</sup> 爲了介，<u>猶太</u>人來聖殿裏抲我，動手要殺我。

<sup>22</sup> “Kyʽü-leh Jing-ming pao-wu, ngô tao kyih-mih nyih-ts wa lih-lao-tong, teng do-do-siao-siao tso te-tsing; feh kông bih-yiang, tæn-tsih kông sin-cü-nying teng Mo-si sô wô tsiang-læ iao tso-dzing go z-ken: <sup>23</sup> ziu-z *kông* Kyi-toh z we ziu næn, ping-tsʽia tso deo-ih-go si-ts tsæ weh-cün-læ Cü-kwu, pô liang-kwông djün peh *Yi-seh-lih* pah-sing teng bih-koh-nying kʽen.”

<sup>22</sup> 「虧勒神明保護，我到今末日子還立牢東，等大大小小做對證。弗講別樣，單只講先知人等<u>摩西</u>所話將來要做成個事幹。<sup>23</sup> 就是講<u>基督</u>是會受難，並且做頭一個死仔再活轉來主顧，把亮光傳撥<u>以色列</u>百姓等別國人看。」

<sup>24</sup> Tsing læ-tih feng-pʽeo keh-sing z-ken, Fi-z-tu wæ ih-sing wô, “Pao-lo, ng fah-gwông-tih-de; ng z veng-li to long-leh fah-gwông-de.”

<sup>24</sup> 正來的分剖箇星事幹，<u>非士都</u>懷一聲話：「<u>保羅</u>，爾發狂的了，爾是文理多弄勒發狂了。」

<sup>25</sup> Pao-lo wô, “Fi-z-tu da-jing, ngô feh-z fah-gwông, z kông jih-jih-we-we yiu tsʽeng-tông-go shih-wô. <sup>26</sup> Keh-we wông z hyiao-teh keh-sing z-ken; ngô læ gyi min-zin fông-tæn kông-go: ngô tsʽeng keh-sing z-ken gyi m-yiu ih-yiang feh teh-cü; ing-we keh feh-z pih kôh-lôh-den iu-leh tso-go. <sup>27</sup> Üô-kyi-pʽô wông. ng siang-sing sin-cü-nying feh? Ngô hyiao-teh ng z siang-sing-go.”

<sup>25</sup> <u>保羅</u>話：「<u>非士都</u>大人，我弗是發狂，是講實實惠惠有忖當個說話。<sup>26</sup> 箇位王是曉得箇星事幹，我來其面前放膽講個。我忖箇星事幹其嘸有一樣弗得知，因爲箇弗是壁角落頭幽勒做個。<sup>27</sup> <u>亞基帕</u>王，爾相信先知人弗？我曉得爾是相信個。」

<sup>28</sup> Üô-kyi-pʽô ziu teng Pao-lo wô, “Ng *ka* sang-lih kyʽün-sing ngô tso Kyi-toh-du!” <sup>29</sup> Pao-lo wô, “Dæn-nyün Jing-ming feh tæn-tsih s-teh ng, yia s-teh long-tsong kyih-mih tʽing ngô go nying, feh-leng sang-lih feh sang-lih, tu we teng ngô m-kao kôh-yiang, tsih iao djü-cʽih keh-go lin-diao z-de.”

<sup>28</sup> <u>亞基帕</u>就等<u>保羅</u>話：「爾介省力勸醒我做<u>基督</u>徒！」<sup>29</sup> <u>保羅</u>話：「但願神明弗單只使得爾，也使得攏總今末聽我個人，弗論省力弗省力，都會等我嘸告各樣，只要除出箇個鏈條是了。」

<sup>30</sup> Keh-fæn shih-wô kông-hao, wông teng tsong-toh, teng Pah-nyi-kyi, lin dong-de zo-kæn-go nying, tu lih-kyʽi-sing. <sup>31</sup> Tseo-leh ko-tin, dô-kô siang-liang wô, “Keh-go nying ih-ngæn m-neh tso kæ si kæ kwun-ah go z-ken,.” <sup>32</sup> Üô-kyi-pʽô teng Fi-z-tu wô, “Keh-go nying ziah m̆-teh gyiu Kæ-sah sing-ün ko, ziu hao fông gyi de.”

<sup>30</sup> 箇番說話講好，王等總督，等<u>百尼基</u>，連同隊坐間個人，都立起身。<sup>31</sup> 走勒過點，大家商量話：「箇個人一眼嘸得做該死該管押個事幹。」<sup>32</sup> <u>亞基帕</u>等<u>非士都</u>話：「箇個人若嘸得求<u>該撒</u>伸冤過，就好放其了。」

---

### Sd. XXVII.

KYI-KYING ding-kwe-peh ah-lah ko hæ tao Yi-da-li kyʽi, ziu pô Pao-lo teng wa-yiu kyi-go væn-nying kao-fu Si-pô-z-toh ying-li-go pah-tsong, ming-z kyiao-leh Yiu-liu. <sup>2</sup> Ah-lah ziu lôh ih-tsah Üô-da-mi-din jün, iao s-ko Üô-si-üô keh-pin di-fông, ziu kʽæ-cʽih-kyʽi: Mô-gyi-teng-go Tʽiah-sah-lo-nyi-kyüô nying Üô-li-dah-kwu? yia teng ah-lah dong-de-go. <sup>3</sup> Di-nyi nyih tao Si-teng pʽao mao: Yiu-liu hao-hao dæ Pao-lo, peh gyi kyʽi mông-mông beng-yiu, hao teh-djôh *gyi-lah-go* tsiao-ing. <sup>4</sup> Dzong keh-deo kʽæ jün, tang Kyü-pi-lu ʽô-fong-ngen ka kyʽi; z we-leh teo-fong-go yün-kwu. <sup>5</sup> S-ko-leh Kyi-li-kyüô Bông-fi-li-üô siang-gying-go hæ, ziu tao Li-kyüô-go Me-lah.

既經定規撥阿拉過海到<u>以大利</u>去，就把<u>保羅</u>等還有幾個犯人交付<u>西巴士督</u>營裏個百總，名字叫勒<u>猶流</u>。<sup>2</sup> 阿拉就落一隻<u>亞大米田</u>船，要駛過<u>亞西亞</u>箇邊地方，就開出去。<u>馬其頓</u>個<u>帖撒羅尼迦</u>人<u>亞里達古</u>也等阿拉同隊個。<sup>3</sup> 第二日到<u>西頓</u>拋錨。<u>猶流</u>好好待<u>保羅</u>，撥其去望望朋友，好得着其拉個照應。<sup>4</sup> 從箇頭開船，打<u>居比路</u>下風岸介去，是爲了鬥風個緣故。<sup>5</sup> 駛過勒<u>基利家</u> <u>旁非利亞</u>相近個海，就到<u>呂家</u>個<u>每拉</u>。

<sup>6</sup> Læ keh-deo pah-tsong pʽong-djôh ih-tsah Üô-lih-sæn-tʽa-go jün, iao s tao Yi-da-li kyʽi-go, ziu peh ah-lah lôh keh-tsah jün-li. <sup>7</sup> Jün mæn-mæn s-leh hao-kyi nyih, kyʽih-kyʽih-kʽah-kʽah tao-leh Keh-nyi-tʽu-go te-min: be fong tsu-djü, *tsih* *hao* dziao-leh Sah-mo-nyi s tao Keh-li-ti-go ʽô-fong-ngen. <sup>8</sup> Tsʽing ngen pin-yin kyʽih-kyʽih-kʽah-kʽah s tao ih-tʽah kyiao-leh Kyüô-ao, teng Lah-si-üô dzing-ts siang-gying.

<sup>6</sup> 來箇頭百總碰着一隻<u>亞力山太</u>個船，要駛到<u>以大利</u>去個，就撥阿拉落箇隻船裏。<sup>7</sup> 船慢慢駛勒好幾日，乞乞喀喀到了<u>革尼土</u>個對面。被風阻住，只好朝勒<u>撒摩尼</u>駛到<u>革哩底</u>個下風岸。<sup>8</sup> 趁岸邊沿乞乞喀喀駛到一𡍲叫勒<u>佳澳</u>，等<u>拉西亞</u>城子相近。

<sup>9</sup> Z-ʽeo dziang-kyiu, ing-we <sup>\[1\]</sup>kying-zih-go tsih-kʽeng yi-kying ko-de, sô-yi *ah-lah* kyʽi-go jün-lu z hyin-hyin-go; Pao-lo ziu kyʽün-kyʽün gyi-lah, wô, <sup>10</sup> “Beng-yiu, ngô kʽen keh-vah kʽæ jün pih-ding yiu kwʽu-deo teng hyü-to seng-sông, feh tæn-tsih ho-veh teng jün, ping-tsʽia iao lin-le ah-lah-go sing-ming.” <sup>11</sup> Dæn-z pah-tsong siang-sing lao-da teng gyi-ming, wa ko-jü Pao-lo-go shih-wô.

<sup>9</sup> 時候長久，因爲禁食個節肯<sup>\[1\]</sup>已經過了，所以阿拉去個船路是險險個，<u>保羅</u>就勸勸其拉，話：<sup>10</sup> 「朋友，我看箇伐開船必定有苦頭等許多損傷，弗單只貨物等船，並且要連累阿拉個性命。」<sup>11</sup> 但是百總相信老大等其命，還過如<u>保羅</u>個說話。

<sup>\[1\] Kying-zih-go tsih-kʽeng, *z* *teng* *ʽEn-lu-tsih* *tso* *z-ʽeo*. 禁食個節肯，是等寒露節做時候。（原註）</sup>

<sup>12</sup> Keh-go ao ko tong feh bin, yiu ih-do-pun nying sing-siang kʽæ-cʽih-kyʽi, ʽôh-tsia hao tao Fi-nyi-keh ko tong. (*Fi-nyi-keh* z Keh-li-ti ao, *ih-pin* dziao si-nen, *ih-pin* dziao si-poh.) <sup>13</sup> Kʽeo-kʽeo nen-fong wun-wun yiang-kyʽi-læ, gyi-lah zi tsʽeng-tsʽeng z teh-i, ziu kyʽi *mao*, tsʽing Keh-li-ti ngen pin-yin ka kyʽi.

<sup>12</sup> 箇個嶴過冬弗便，有一大半人心想開出去，或者好到<u>腓尼革</u>過冬。（<u>腓尼革</u>是<u>革哩底</u>嶴，一邊朝西南，一邊朝西北。）<sup>13</sup> 扣扣南風緩緩揚起來，其拉自忖忖是得意，就起錨，趁<u>革哩底</u>岸邊沿介去。

<sup>14</sup> Ko-leh yiu-ʽæn kong-fu, yiu gwông-fong, kyiao-leh Yiu-lo-keh-deng, <sup>\[1\]</sup>dzong ngen-zông bih-lôh-læ. <sup>15</sup> Jün be fong cʽü-leh-kyʽi, kyʽüoh-feh-djü; ah-lah *tsih* *hao* ze fong cʽông. <sup>16</sup> Cʽông tao ih-go hæ-tao-go ʽô-fong-ngen, (*hæ-tao* kyiao-leh Keh-lao-ti,) sæn-pæn kyʽih-kyʽih-kʽah-kʽah siu-zông. <sup>17</sup> Siu-zông-ts, keh-tsao yüong zing-soh kwʽeng-leh jün-ti; ping-tsʽia kʽong-pʽô gôh-djôh Su-r-ti sô, ziu fông-lôh do-bong, z-ka cʽông-leh-kyʽi. <sup>18</sup> Be gwông-fong tiu-læ-tiu-kyʽi, di-nyi nyih gyi-lah ziu song-zæ; <sup>19</sup> di-sæn nyih ah-lah tsʽing-siu tiu-diao jün-li-go kong-gyü. <sup>20</sup> Deh-ma nyih m-neh kʽen-kyin nyih-deo sing-siu, gwông-fong dzing-gyiu feh siao, keh-tsao ah-lah kyiu sing-ming go siang-deo tu dön-djih-de.

<sup>14</sup> 過了有限工夫，有狂風，叫勒「友羅革騰」，從岸上<sup>\[1\]</sup>別落來。<sup>15</sup> 船被風吹勒去，喫弗住，阿拉只好隨風闖。<sup>16</sup> 闖到一個海島個下風岸，（海島叫勒<u>革老底</u>，）舢板乞乞喀喀收上。<sup>17</sup> 收上仔，箇遭用繩索捆勒船底，並且恐怕擱着<u>蘇耳底</u>沙，就放落大篷，是介闖勒去。<sup>18</sup> 被狂風丟來丟去，第二日其拉就送載。<sup>19</sup> 第三日阿拉親手丟掉船裏個工具。<sup>20</sup> 特買日嘸得看見日頭星宿，狂風仍舊弗小，箇遭阿拉救性命個想頭都斷絕了。

<sup>\[1\] *Yiu-teh* *fæn*, teo-deo. 有得翻，鬥頭。（原註）</sup>

<sup>21</sup> *Cong-nying* dziang-kyiu m-neh kyʽüoh, Pao-lo læ gyi-lah cong-nyiang lih-kyʽi-sing, wô, “Beng-yiu, ng-lah zin-deo kæ tʽing ngô-go shih-wô feh li-kʽæ Keh-li-ti, ziu feh we tsao-djôh keh-go kwʽu-deo teng seng-sông. <sup>22</sup> Dæn-z ngô næn-kæn kyʽün ng-lah fông-sing: djü-leh jün ts-nga, ng-lah feh we sông ih-diao sing-ming. <sup>23</sup> Ing-we ngô sô kwe-voh sô kong-vong-go keh-we Jing-ming, Gyi-go tʽin-s zô-yia lih læ ngô bông-pin, wô, <sup>24</sup> ‘Pao-lo, vong pʽô; ng pih iao lih læ Kæ-sah-go min-zin: ping-tsʽia Jing-ming pô dong-jün-go nying tu s-peh ng de.’ <sup>25</sup> Keh-lah, cong-we, hao fông-sing: ngô siang-sing Jing-ming, *keh-go* *z-ken* pih-ding we tso-dzing ziang *tʽin-s* teng ngô wô ka. <sup>26</sup> Dæn-z ah-lah pih iao gôh læ ih-go hæ-tao-li.”

<sup>21</sup> 衆人長久嘸得喫，<u>保羅</u>來其拉中央立起身，話：「朋友，爾拉前頭該聽我個說話弗離開<u>革哩底</u>，就弗會遭着箇個苦頭等損傷。<sup>22</sup> 但是我難間勸爾拉放心。除了船之外，爾拉弗會傷一條性命。<sup>23</sup> 因爲我所歸服所供奉個箇位神明，其個天使昨夜立來我旁邊，話：<sup>24</sup> 『<u>保羅</u>，甮怕，爾必要立來<u>該撒</u>個面前。並且神明把同船個人都賜撥爾了。』<sup>25</sup> 箇拉，衆位，好放心。我相信神明，箇個事幹必定會做成像天使等我話介。<sup>26</sup> 但是阿拉必要擱來一個海島裏。」

<sup>27</sup> Tao-leh di-jih-s nyih, ah-lah *jün* læ Üô-ti-üô *hæ-li* dzing-gyiu cʽông-leh-kyʽi, pun-yia-ko z-ʽeo shü-siu tsʽeng-tsʽeng kwʽa gying ngen de. <sup>28</sup> Ziu tang sing-tsʽin, yiu nyiæn-jing sing; ko-kyʽi-tin yi tang, yiu jih-ng-jing sing: <sup>29</sup> kʽong-pʽô ngô-tsiao, ziu læ ʽeo-sao pʽao s-meng mao, tæn tsʽæn-nyiæn tʽin-liang. <sup>30</sup> Shü-siu tang-sön zông jün dao-tseo, pô sæn-pæn fông-lôh hæ-li, kô-hyi-deo kyʽi pʽao jün-deo-go mao; <sup>31</sup> Pao-lo ziu teng pah-tsong ying-ping wô, “Keh-sing nying feh deng læ jün-li, ng-lah z m-kyiu-sing-de.” <sup>32</sup> Ying-ping ziu tsæn-dön sæn-pæn-go zing-soh, eo gyi tʽeng-leh-kyʽi.

<sup>27</sup> 到了第十四日，阿拉船來<u>亞底亞</u>海裏仍舊闖勒去，半夜過時候水手忖忖快近岸了。<sup>28</sup> 就打深淺，有廿仞深；過去點又打，有十五仞深。<sup>29</sup> 恐怕砑礁，就來後梢拋四門錨，單懺唸天亮。<sup>30</sup> 水手打算上船逃走，把舢板放落海裏，假戲頭去拋船頭個錨。<sup>31</sup> <u>保羅</u>就等百總營兵話：「箇星人弗庉來船裏，爾拉是嘸救星了。」<sup>32</sup> 營兵就斬斷舢板個繩索，謳其氽勒去。

<sup>33</sup> Tʽin kwʽa liang z-ʽeo, Pao-lo kyʽün cong-nying kyʽüoh væn, wô, “Ng-lah næn-kæn yi-kying jih-s nyih siang-vông *fong* *sih*, dziang-tʽong ngo-leh, ih-ngæn feh kyʽüoh. <sup>34</sup> Sô-yi ngô kyʽün ng-lah kyʽüoh-tin; keh z ü ng-lah teh-djôh kyiu yiu siang-ken go: ing-we ng-lah deo-li-go deo-fah ih-keng tu feh we tʽeng-lôh.” <sup>35</sup> Kông-hao, gyi do-leh ping, læ cong-nying min-zin zia-zia Jing-ming, ziu pʽah-tæn-kʽæ kyʽüoh-de. <sup>36</sup> Keh-tsao cong-nying fông-sing, yia kyʽüoh-de. <sup>37</sup> Ah-lah læ jün-li go long-tsong yiu nyi-pah tsʽih-jih loh-go nying. Yi-kying kyʽüoh-pao-de, ziu pô mah tiu-leh hæ-li, s-teh jün hao kyʽing-tin.

<sup>33</sup> 天快亮時候，<u>保羅</u>勸衆人喫飯，話：「爾拉難間已經十四日想望風息，長通餓勒，一眼弗喫。<sup>34</sup> 所以我勸爾拉喫點，箇是於爾拉得着救有相干個。因爲爾拉頭裏個頭髮一根都弗會褪落。」<sup>35</sup> 講好，其馱勒餅，來衆人面前謝謝神明，就𤖼帶開喫了。<sup>36</sup> 箇遭衆人放心，也喫了。<sup>37</sup> 阿拉來船裏個攏總有二百七十六個人。已經喫飽了，就把麥丟勒海裏，使得船好輕點。

<sup>39</sup> Tao tʽin-liang, feh nying-teh keh-go di-fông; kʽen-kyin ih-go ao yiu sô-du, sing-siang ziah-z hao tso, pô jün gôh læ keh-deo. <sup>40</sup> Ziu yün-diao mao, ʽeo gyi dzing-leh hæ-li, fông-song do-li-go zing-soh; keh-tsao yiang-kyʽi deo-bong s fong, dziao-leh ngen-zông tsing-kyʽi. <sup>41</sup> Pʽong-djôh liang-da dziao-shü bih-liu-go u-sen, jün tsʽin-sô; jün-deo gôh-lao ve dong, ʽeo-sao be lông gyin tang-pʽo-de. <sup>42</sup> Ying-ping i-s z iao sah-diao væn-nying, kʽong-pʽô jü yiu-ko-kyʽi dao-tseo. <sup>43</sup> Dæn-z pah-tsong iao kyiu Pao-lo, feh hyü gyi-lah ka tso: ziu feng-fu keh-sing sih-shü-sing-go cü-kwu sin tʽiao-lôh *shü-li*, yiu tao ngen-zông kyʽi; <sup>44</sup> yü-to, yiu-sing kʽao-leh pæn, yiu-sing kʽao-leh jün-li-go *bih-yiang* tong-si *dao-zông-kyʽi*. Z-ka, tu kyiu-zông ngen.

<sup>39</sup> 到天亮，弗認得箇個地方，看見一個嶴有沙塗，心想若是好做，把船擱來箇頭。<sup>40</sup> 就懸掉錨，候其沉勒海裏，放鬆舵裏個繩索，箇遭揚起頭篷使風，朝勒岸上進去。<sup>41</sup> 碰着兩埭潮水別流個烏碎，船淺沙，船頭擱牢𣍐動，後艄被浪健打破了。<sup>42</sup> 營兵意思是要殺掉犯人，恐怕誰游過去逃走。<sup>43</sup> 但是百總要救<u>保羅</u>，弗許其拉介做。就吩咐箇星識水性個主顧先跳落水裏，有到岸上去。<sup>44</sup> 餘多，有星靠勒板，有星靠勒船裏個別樣東西逃上去。是介，都救上岸。

---

### Sd. SX VIII.

Kyi-jün kyiu-zông, dzæ-fông hyiao-teh keh-go hæ-tao kyiao-leh Mi-li-da. <sup>2</sup> Keh-sing mæn-nying dæ ah-lah feh-tsiao dza hao: we-leh lôh-yü, tsæ-wô tʽin-kô lang, ziu sang-leh ho, siu-liu ah-lah cong-nying.

既然救上，纔方曉得箇個海島叫勒<u>米利大</u>。<sup>2</sup> 箇星蠻人待阿拉弗照咋好。爲了落雨，再話天家冷，就生勒火，收留阿拉衆人。

<sup>3</sup> Pao-lo tsʽeh-long ih-lin za, kô-leh ho-li; yiu ih-keng doh-dzô we-leh nyih tsʽön-cʽih-læ, ngao-djôh gyi-go siu. <sup>4</sup> Keh-sing mæn-nying kʽen-kyin doh-dzô Pao-lo-go siu-li dang-tong, ziu dô-kô wô, “Keh-go nying tsong z hyüong-siu; se-jün dzong hæ-li kyiu-zông, tʽin wa feh hyü gyi weh-tong.” <sup>5</sup> Pao-lo hwah-diao doh-dzô læ ho-li, ih-ngæn m-neh ziu sông. <sup>6</sup> Gyi-lah tæn-teng gyi cong-kyʽi-læ, ʽôh-tsia ih-z-li ziu si, tih-tao di-yiang: teng-leh dziang-kyiu, kʽen-kyin gyi ih-ngæn m-kao mao-bing, ziu cün *nyiæn-deo*, wô gyi z bu-sah.

<sup>3</sup> <u>保羅</u>撮攏一摙柴，加勒火裏。有一根毒蛇爲了熱竄出來，咬着其個手。<sup>4</sup> 箇星蠻人看見毒蛇<u>保羅</u>個手裏宕東，就大家話：「箇個人總是兇手。雖然從海裏救上，天還弗許其活東。」<sup>5</sup> <u>保羅</u>甩掉毒蛇來火裏，一眼嘸得受傷。<sup>6</sup> 其拉單等其腫起來，或者一時裏就死，跌倒地垟。等了長久，看見其一眼嘸告毛病，就轉念頭，話其是菩薩。

<sup>7</sup> Keh hæ-tao-go kwun, ming-z kyiao-leh Bu-pah-liu, yiu din-di teng keh u-sen siang-gying; gyi siu-liu ah-lah, hao-hao dæ ah-lah sæn nyih. <sup>8</sup> Kʽeo-kʽeo Bu-pah-liu-go ah-tia sang nyiah-dzih bing teng li-dzih kwʽeng-tih: Pao-lo tseo-tsing gyi u-sen, tao-kao-ts siu en-en gyi, i gyi hao. <sup>9</sup> We-leh ka, keh hæ-tao-li yü-to yiu-bing-go nying tu læ, teh-djôh i-hao: <sup>10</sup> ziu pô hyü-to li-veh song peh ah-lah; ping-tsʽia dong-sing-go z-ʽeo pô ing-yüong-go tong-si peh ah-lah.

<sup>7</sup> 箇海島個官，名字叫勒<u>部百流</u>，有田地等箇烏碎相近，其收留阿拉，好好待阿拉三日。<sup>8</sup> 扣扣<u>部百流</u>個阿爹生瘧疾病等痢疾睏的。<u>保羅</u>走進其烏碎，禱告仔手按按其，醫其好。<sup>9</sup> 爲了介，箇海島裏餘多有病個人都來，得着醫好。<sup>10</sup> 就把許多禮物送撥阿拉，並且動身個時候把應用個東西撥阿拉。

<sup>11</sup> <sup>\[1\]</sup>KO-LEH sæn-ko yüih, ah-lah tsʽing ih-tsah Üô-lih-sæn-tʽa jün, jün-ʽao z ‘Tiu-z shông-sang,’ z læ keh hæ-tao ko tong go; ziu kʽæ-cʽih-kyʽi. <sup>12</sup> Tao Jü-lah-kwu pʽao mao, deng-zông sæn nyih. <sup>13</sup> Dzong keh-deo diao-tsʽiang s tao Li-kyi-ong: ko-leh ih-nyih nen-fong yiang-kyʽi-læ, ziu di-nyi nyih tao Bu-tiu-li. <sup>14</sup> Keh-deo pʽong-djôh hyüong-di, tsʽing ah-lah dô-kô deng-zông tsʽih nyih: ziu tao Lo-mô kyʽi. <sup>15</sup> Lo-mô hyüong-di tʽing-meng ah-lah-go sing-sih, ziu tseo-cʽih-læ tao Üô-pi-u-z teng Sæn-kwun di-fông læ nying-tsih ah-lah: Pao-lo kʽen-kyin gyi-lah, ziu zia-zia Jing-ming, tæn-ts công-de.

<sup>11</sup> 過了三個月<sup>\[1\]</sup>，阿拉趁一隻<u>亞力山太</u>船，船號是『<u>丟士</u>雙生』，是來箇海島過冬個。就開出去。<sup>12</sup> 到<u>敘拉古</u>拋錨，庉上三日。<sup>13</sup> 從箇頭掉搶<sup>\[2\]</sup>駛到<u>利基翁</u>。過了一日南風揚起來，就第二日到<u>部丟利</u>。<sup>14</sup> 箇頭碰着兄弟，請阿拉大家庉上七日。就到<u>羅馬</u>去。<sup>15</sup> <u>羅馬</u>兄弟聽聞阿拉個信息，就走出來到<u>亞比烏市</u>等<u>三館</u>地方來迎接阿拉。<u>保羅</u>看見其拉，就謝謝神明，膽子壯了。

<sup>\[1\] Y. ʽE. 63. 耶（穌）後（頭）63（年）。（原註）</sup>

<sup>\[2\] 帆船遇逆風時調整帆的角度，藉助風力前進</sup>

<sup>16</sup> Ah-lah tao-leh Lo-mô, pah-tsong pô væn-nying kao-dæ tsiang-kyüing: tsih-z ing-hyü Pao-lo teng ih-go kwun-siu gyi go ping ling-nga deng.

<sup>16</sup> 阿拉到了<u>羅馬</u>，百總把犯人交代將軍。只是應許<u>保羅</u>等一個管守其個兵另外庉。

<sup>17</sup> Ko-LEH sæn nyih, Pao-lo tsʽing-long Yiu-tʽa nying-go we-deo-we-nao cü-kwu. Læ-de, ziu teng gyi-lah wô, “Cong-we hyüong-di, ngô ih-ngæn m-neh væn-djôh *ah-lah* pah-sing teng tsu-tsong-go kwe-kyü, dæn-z dzong Yiæ-lu-sah-leng ka peh Lo-mô nying-go siu-li tso væn-nying. <sup>18</sup> Gyi-lah sing-meng-ts tang-tsiang iao fông ngô, ing-we ih-ngæn m-neh væn-djôh soh-go si-ze. <sup>19</sup> Dæn-z Yiu-tʽa nying feh kʽeng hyih; keh-lah ngô feh-teh-feh gyiu Kæ-sah sing-ün: bing feh-z yiu soh-go iao kao ngô-go pah-sing. <sup>20</sup> We-leh ka, ngô tsʽing ng-lah long-læ, iao tông-min teng *ng-lah* kông: ngô næn-kæn be keh-go lin-diao bo-djü, z we-leh Yi-seh-lih sô siang-vông-go.”

<sup>17</sup> 過了三日，<u>保羅</u>請攏<u>猶太</u>人個爲頭爲腦主顧。來了，就等其拉話：「衆位兄弟，我一眼嘸得犯着阿拉百姓等祖宗個規矩，但是從<u>耶路撒冷</u>解撥<u>羅馬</u>人個手裏做犯人。<sup>18</sup> 其拉審問仔打賬要放我，因爲一眼嘸得犯着啥個死罪。<sup>19</sup> 但是<u>猶太</u>人弗肯歇，箇拉我弗得弗求<u>該撒</u>伸冤。並弗是有啥個要告我個百姓。<sup>20</sup> 爲了介，我請爾拉攏來，要當面等爾拉講。我難間被箇個鏈條縛住，是爲了<u>以色列</u>所想望個。」

<sup>21</sup> Gyi-lah teng gyi wô, “Ah-lah yi m̆-teh tsih-djôh Yiu-tʽa læ kông ng-go z-ken go sing; keh-sing læ-go hyüong-di yia m-neh kʽeo-djün, yia m-neh zi kông-kyʽi ng yiu soh-go w̆a-cʽü. <sup>22</sup> Næn-kæn ah-lah iao tʽing ng-zi-go i-s tao-ti dza-go: ing-we kông-tao keh-go kyiao-meng, tao-cʽü be nying-kô pʽi-bing z ah-lah hyiao-teh-go.”

<sup>21</sup> 其拉等其話：「阿拉又嘸得接着<u>猶太</u>來講爾個事幹個信，箇星來個兄弟也嘸得口傳，也嘸得自講起爾有啥個壞處。<sup>22</sup> 難間阿拉要聽爾自個意思到底咋個。因爲講到箇個教門，到處被人家批評是阿拉曉得個。」

<sup>23</sup> Teng Pao-lo iah-ding-leh ih-go nyih-ts, gyi-lah ziu yiu hyü-to tao gyi ʽô-cʽü læ: *Pao-lo* dzong tʽin-nyiang tao yia-tao pô Mo-si-go lih-fah teng sin-cü-nying-go *shih-wô* dziang-si ka-shih *keh-go* *dao-li* peh gyi-lah tʽing, læ-tih te-tsing Jing-ming-go koh, yi kyʽün gyi-lah siang-sing Yiæ-su-go z-ken. <sup>24</sup> *Gyi-go* shih-wô yiu-sing siang-sing, yiu-sing feh siang-sing.

<sup>23</sup> 等<u>保羅</u>約定了一個日子，其拉就有許多到其下處來。<u>保羅</u>從天亮到夜到把<u>摩西</u>個律法等先知人個說話詳細解說箇個道理撥其拉聽，來的對證神明個國，又勸其拉相信<u>耶穌</u>個事幹。<sup>24</sup> 其個說話有星相信，有星弗相信。

<sup>25</sup> Liang-ʽô feh ʽeh-deo iao tseo-sæn-de, Pao-lo kông keh ih-kyü, wô, “Sing-Ling tʽôh sin-cü Yi-sæ-üô teng ah-lah tsu-tsong kông-go jih-dzæ z-go; <sup>26</sup> Gyi z-ka wô, ‘Hao tao keh-go pah-sing u-sen kyʽi wô, Ng-lah tʽing z we tʽing-meng-gyi, tsih-z feh we hyiao-teh; kʽen z we kʽen-kyin-gyi, tsih-z feh we ming-bah. <sup>27</sup> Ing-we keh-go pah-sing sing ngang-de, ng-to læn-teh tʽing, ngæn-tsing pi-tih; kʽong-pʽô ngæn-tsing kʽen-kyin, ng-to tʽing-meng, sing-li ming-bah, ziu we-sing-cün-i, peh Ngô i-hao.’ \[Y. 6. 9, 10.\] <sup>28</sup> Ka-ni, ng-lah hao hyiao-teh, Jing-ming kyiu-go dao-li z djün peh bih-koh-nying, gyi-lah z we tʽing.” <sup>29</sup> Pao-lo keh-go shih-wô kông-hao, Yiu-tʽa nying ziu kyʽi-de; gyi-lah zi do-nyiang tsang-leng.

<sup>25</sup> 兩下弗合頭要走散了，<u>保羅</u>講箇一句，話：「聖靈託先知<u>以賽亞</u>等阿拉祖宗講個實在是個，<sup>26</sup> 其是介話：『好到箇個百姓烏碎去話，爾拉聽是會聽聞其，只是弗會曉得；看是會看見其，只是弗會明白。<sup>27</sup> 因爲箇個百姓心硬了，耳朵懶得聽，眼睛閉的；恐怕眼睛看見，耳朵聽聞，心裏明白，就回心轉意，撥我醫好。』\[Y. 6. 9, 10.\] <sup>28</sup> 介呢，爾拉好曉得，神明救個道理是傳撥別國人，其拉是會聽。」<sup>29</sup> <u>保羅</u>箇個說話講好，<u>猶太</u>人就去了，其拉自大樣爭論。

<sup>30</sup> <sup>\[1\]</sup>PAO-LO liang dziang nyin deng læ gyi-zi tsu-tih-go oh-lô, tsih-ziu væn-pah læ kyin gyi go cü-kwu: <sup>31</sup> do-nyiang fông-tæn djün Jing-koh-go dao-li, kông Cü Yiæ-su Kyi-toh-go z-ken; m-nying kying-djü gyi.

<sup>30</sup> <u>保羅</u>兩長年庉來其自租的個屋落<sup>\[1\]</sup>，接受凡百來見其個主顧。<sup>31</sup> 大樣放膽傳神國個道理，講主<u>耶穌</u> <u>基督</u>個事幹，嘸人禁住其。

<sup>\[1\] Y. ʽE. 65. 耶（穌）後（頭）65（年）。（原註）</sup>
