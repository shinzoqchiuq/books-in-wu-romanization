## MÔ-KʽO DJÜN FOH-ING SHÜ. <u>馬可</u>傳福音書

### Mk. I.

JING-MING-GO Ng-ts, Yiæ-su Kyi-toh foh-ing-go kyʽi-deo; <sup>2</sup> ziang keh-sing sin-cü-nying-go *shü-li* sia-lôh-tih, z-ka wô, “Ngô tang-fah Ngô-go s-tsʽa læ Ng-go min-zin, kyʽi be-bæn Ng zin-deo-go lu.” \[Ml. 3. 1.\] <sup>3</sup> “Kwʽông-iæ di-fông yiu nying-go sing-hyiang læ-kæn eo, z-ka wô, ‘Ng-lah hao kyʽi be-bæn Cü-go lu, pʽu-dzih Gyi-go ka-dao.’” \[Y. 40. 3.\]

神明個兒子，<u>耶穌</u> <u>基督</u>福音個起頭，<sup>2</sup> 像箇星先知人個書裏寫落的，是介話：「我打發我個使差來爾個面前，去備辦爾前頭個路。」\[Ml. 3. 1.\] <sup>3</sup> 「曠野地方有人個聲響來間謳，是介話：『爾拉好去備辦主個路，鋪直其個街道。』」 \[Y. 40. 3.\]

<sup>4</sup> Iah-ʽen læ kwʽông-iæ di-fông ʽang si-li, djün we-sing-cün-i-go si-li, s-teh ze hao sô-diao. <sup>5</sup> ʽEn Yiu-tʽa di-fông, teng Yiæ-lu-sah-leng-go nying, tseo-cʽih tao gyi u-sen læ; tu tsiao-jing zi-go ze, læ Iah-dæn ʽo ziu Iah-ʽen-go si-li. <sup>6</sup> Iah-ʽen cʽün-leh loh-do mao, iao-bo-li kyi-leh bi-go kyiao-sing-ta; gyi kyʽüoh-go z wông-djong teng yia mih-dông. <sup>7</sup> Gyi djün dao-li, z-ka wô, “ʽEo-jü ngô yiu ih-go neng-ken do-jü ngô go Cü-kwu læ-gyi; ziu-z gyü-tæn-tao ka Gyi ʽa-ta, ngô yia kyʽin hao. <sup>8</sup> Ngô z yüong shü teng ng-lah ʽang si-li; dæn-z Gyi we yüong Sing-Ling ʽang si-li peh ng-lah.”

<sup>4</sup> <u>約翰</u>來曠野地方行洗禮，傳回心轉意個洗禮，使得罪好赦掉。<sup>5</sup> 咸<u>猶太</u>地方，等<u>耶路撒冷</u>個人，走出到其烏碎來，都招認自個罪，來<u>約但</u>河受<u>約翰</u>個洗禮。<sup>6</sup> <u>約翰</u>穿勒駱駝毛，腰縛裏繫勒皮個繳身帶。其喫個是蝗蟲等野蜜糖。<sup>7</sup> 其傳道理，是介話：「後如我有一個能幹大如我個主顧來其。就是跪帶倒解其鞋帶，我也欠好。<sup>8</sup> 我是用水等爾拉行洗禮，但是其會用聖靈行洗禮撥爾拉。」

<sup>9</sup> <sup>\[1\]</sup>Keh-go z-ʽeo Yiæ-su dzong Kyüô-li-li-go Nô-sah-leh ka læ, læ Iah-dæn ʽo ziu Iah-ʽen-go si-li. <sup>10</sup> Dzong shü-go u-dông tseo-zông-læ, hweh-r-jün kʽen-kyin tʽin <sup>\[2\]</sup>kʽæ-kʽæ, wa-yiu *Sing*-Ling ziang ih-tsah beh-keh kông-lôh Gyi-go zông-deo; <sup>11</sup> ping-tsʽia dzong tʽin-li yiu sing-hyiang, *z-ka* *wô*, “Ng z Ngô tsʽing-æ-go Ng-ts, Ngô ting teh-i-go.”

<sup>9</sup> 箇個時候<sup>\[1\]</sup><u>耶穌</u>從<u>加利利</u>個<u>拿撒勒</u>介來，來<u>約但</u>河受<u>約翰</u>個洗禮。<sup>10</sup> 從水個烏蕩走上來，忽而然看見天開開<sup>\[2\]</sup>，還有聖靈像一隻鵓鴿降落其個上頭。<sup>11</sup> 並且從天裏有聲響，是介話：「爾是我親愛個兒子，我頂得意個。」

<sup>\[1\] Y. ʽE. 27. 耶（穌）後（頭）27（年）。（原註）</sup>

<sup>\[2\] *ʽÔh* *wô*, hweh-kʽæ, *ʽôh*, lih-kʽæ. 或話，豁開，或，裂開。（原註）</sup> 

<sup>12</sup> *Sing*-Ling ze-siu pih Yiæ-su tao kwʽông-iæ di-fông. <sup>13</sup> Læ keh-deo kwʽông-iæ di-fông s-jih nyih kong-fu peh <sup>\[1\]</sup>Sah-dæn s-s Gyi kʽen; yi læ yia-siu cong-nyiang læ-kæn: tʽin-s læ-kæn voh-z Gyi.

<sup>12</sup> 聖靈隨手逼<u>耶穌</u>到曠野地方。<sup>13</sup> 來箇頭曠野地方四十日工夫撥<u>撒但</u><sup>\[1\]</sup>試試其看，又來野獸中央來間。天使來間服侍其。

<sup>\[1\] *Ziu-z* *Mo-kwe* *Ming-z*. 就是魔鬼名字。（原註）</sup>

<sup>14</sup> <sup>\[1\]</sup> IAH-ʽEN kyʽih-lôh lao-kæn ts-ʽeo, Yiæ-su tao Kyüô-li-li kyʽi djün Jing-koh-go foh-ing, z-ka wô, <sup>15</sup> “Z-ʽeo yi-kying tao-de, Jing-ming-go koh gying-long-læ-de: ng-lah kæ we-sing-cün-i, siang-sing foh-ing dao-li.”

<sup>14</sup> <u>約翰</u>挈落牢監之後<sup>\[1\]</sup>，<u>耶穌</u>到<u>加利利</u>去傳神國個福音，是介話：<sup>15</sup> 「時候已經到了，神明個國近攏來了，爾拉該回心轉意，相信福音道理。」

<sup>\[1\] Y. ʽE. 30. 耶（穌）後（頭）30（年）。（原註）</sup>

<sup>16</sup> Yiæ-su læ Kyüô-li-li hæ pin-yin læ-kæn tseo, kʽen-kyin Si-meng teng gyi hyüong-di En-teh-lih, hæ-li læ-kæn ʽô mông; ing-we z kʽô-ng-go. <sup>17</sup> Yiæ-su teng gyi-lah wô, “Keng-leh Ngô læ, Ngô we s-teh ng-lah kyʽi kʽô nying.” <sup>18</sup> Gyi-lah lih-kʽeh kyʽi-diao mông, keng-leh Gyi kyʽi-de. <sup>19</sup> Yiæ-su yi tseo-leh ko-kyʽi-tin, kʽen-kyin Si-pi-tʽa-go *ng-ts* Yüô-kôh teng gyi hyüong-di Iah-ʽen, gyi-lah yia læ jün-li læ-kæn pu mông. <sup>20</sup> Gyi ze-siu eo gyi-lah; gyi-lah ziu eo-leh ah-tia Si-pi-tʽa teng kwu-læ-go nying læ jün-li læ-kæn, zi keng-leh Gyi kyʽi-de.

<sup>16</sup> <u>耶穌</u>來<u>加利利</u>海邊沿來間走，看見<u>西門</u>等其兄弟<u>安得烈</u>，海裏來間下網，因爲是抲魚個。<sup>17</sup> <u>耶穌</u>等其拉話：「跟勒我來，我會使得爾拉去抲人。」<sup>18</sup> 其拉立刻棄掉網，跟勒其去了。<sup>19</sup> <u>耶穌</u>又走勒過去點，看見<u>西庇太</u>個兒子<u>雅各</u>等其兄弟<u>約翰</u>，其拉也來船裏來間補網。<sup>20</sup> 其隨手謳其拉，其拉就謳勒阿爹<u>西庇太</u>等僱來個人來船裏來間，自跟勒其去了。

<sup>21</sup> <sup>\[1\]</sup>GYI-LAH tseo-tsing Kyüô-pah-nong: kʽeo-kʽeo pʽong-djôh en-sih-nyih, Yiæ-su ziu tseo-tsing jü-we-dông-li kông dao-li. <sup>22</sup> Tu hyi-gyi Gyi-go kao-hyüing: ing-we kao-hyüing gyi-lah ziang yiu gyün-ping go, feh ziang keh-sing doh-shü-nying ka.

<sup>21</sup> 其拉走進<u>迦百農</u><sup>\[1\]</sup>。扣扣碰着安息日，<u>耶穌</u>就走進聚會堂裏講道理。<sup>22</sup> 都稀奇其個教訓：因爲教訓其拉像有權柄個，弗像箇星讀書人介。

<sup>\[1\] Y. ʽE. 31. 耶（穌）後（頭）31（年）。（原註）</sup>

<sup>23</sup> Gyi-lah-go jü-we-dông yiu ih-go ao-tsao kyü vu-tih-go nying; gyi eo-kyʽi-læ, wô, <sup>24</sup> “ʽE, Nô-sah-leh-go Yiæ-su, ah-lah teng Ng yiu soh-go siang-ken? Ng læ djü-mih ah-lah ma? Ngô hyiao-teh Ng z jü, ziu-z Jing-ming-go sing-jün Cü-kwu.” <sup>25</sup> Yiæ-su heng gyi, z-ka wô, “Vong hyiang; tseo gyi cʽih-læ.” <sup>26</sup> Ao-tsao kyü ziu long-leh gyi weh-djông-weh-tin, wæ ih-sing si ka tseo-cʽih-de. <sup>27</sup> Cong-nying tu kyʽih-hoh, s-teh gyi-lah kông-læ-kông-kyʽi, z-ka wô, “Keh z dza-go? keh z soh-go sing-sin dao-li? Gyi yiu gyün-ping we feng-fu ao-tsao kyü, *kyü* ziu i-jing Gyi.” <sup>28</sup> Gyi-go ming-sing ziu yiang-kʽæ Kyüô-li-li s-deh-lön-kyʽün di-fông.

<sup>23</sup> 其拉個聚會堂有一個鏖糟鬼附的個人，其謳起來，話：<sup>24</sup> 「哎，<u>拿撒勒</u>個<u>耶穌</u>，阿拉等爾有啥個相干？爾來除滅阿拉嗎？我曉得爾是誰，就是神明個聖善主顧。」<sup>25</sup> <u>耶穌</u>狠其，是介話：「甮響，走其出來。」<sup>26</sup> 鏖糟鬼就弄勒其活撞活顛，懷一聲死介走出了。<sup>27</sup> 衆人都喫𢞕，使得其拉講來講去，是介話：「箇是咋個？箇是啥個新鮮道理？其有權柄會吩咐鏖糟鬼，鬼就依順其。」<sup>28</sup> 其個名聲就揚開<u>加利利</u>四凸亂圈地方。

<sup>29</sup> Gyi-lah dzong jü-we-dông tseo-cʽih, ziu teng Yüô-kôh Iah-ʽen dô-kô tseo-tsing Si-meng En-teh-lih-go oh-li. <sup>30</sup> Kʽeo-kʽeo Si-meng-go dziang-m fah dziao-nyih kwʽeng-kæn; gyi-lah ziu wô hyiang Yiæ-su dao. <sup>31</sup> *Yiæ-su* tseo-long-kyʽi, nyiah-leh gyi-go siu, l̆a gyi bô-kyʽi-læ: dziao-nyih bing lih-kʽeh tʽe-de; *keh-go* *nyü-nying* ziu læ kong-ing gyi-lah.

<sup>29</sup> 其拉從聚會堂走出，就等<u>雅各</u> <u>約翰</u>大家走進<u>西門</u> <u>安得烈</u>個屋裏。<sup>30</sup> 扣扣<u>西門</u>個丈姆發潮熱睏間，其拉就話向<u>耶穌</u>道。<sup>31</sup> <u>耶穌</u>走攏去，捏勒其個手，拉其爬起來，潮熱病立刻退了，箇個女人就來供應其拉。

<sup>32</sup> Tao yia-kwʽa, nyih-deo lôh-sæn z-ʽeo, yiu nying ta-leh væn-pah sang-bing teng jih-mo-go cü-kwu tao Yiæ-su u-sen læ; <sup>33</sup> ʽeh-zing-li nying tu jü-long tao meng-kʽeo. <sup>34</sup> *Yiæ-su* ziu i-hao hyü-to nying, sang yiu-ho ʽao-su bing go; wa-yiu ken-cʽih hyü-to kyü; ping-tsʽia feh hyü kyü kʽæ kʽeo, ing-we *kyü* sih-teh Gyi go.

<sup>32</sup> 到夜快，日頭落山時候，有人帶勒凡百生病等入魔個主顧到<u>耶穌</u>烏碎來，<sup>33</sup> 合城裏人都聚攏到門口。<sup>34</sup> <u>耶穌</u>就醫好許多人，生有夥號數病個，還有趕出許多鬼，並且弗許鬼開口，因爲鬼識得其個。

<sup>35</sup> Yiæ-su u-long-song tsao-tsao bô-kyʽi, tseo-cʽih tao kwʽông-iæ di-fông kyʽi; keh-deo læ-kæn tao-kao. <sup>36</sup> Si-meng teng dô-kô læ-tong-go nying ze-ʽeo keng-leh-kyʽi. <sup>37</sup> Pʽong-djôh-ts teng Gyi wô, “Cong-nying tu læ-tong zing Ng.” <sup>38</sup> *Yiæ-su* teng gyi-lah wô, “Ah-lah hao tao gying-tin hyiang-tsʽeng kyʽi, peh Ngô keh-deo yia hao djün dao-li: ing-we Ngô z we-leh ka cʽih-læ-go.” <sup>39</sup> Ziu læ tʽong Kyüô-li-li gyi-lah-go jü-we-dông-li læ-tih djün dao-li, ken-cʽih kyü.

<sup>35</sup> <u>耶穌</u>烏龍送早早爬起，走出到曠野地方去，箇頭來間禱告。<sup>36</sup> <u>西門</u>等大家來東個人隨後跟勒去。<sup>37</sup> 碰着仔等其話：「衆人都來東尋爾。」<sup>38</sup> <u>耶穌</u>等其拉話：「阿拉好到近點鄉村去，撥我箇頭也好傳道理。因爲我是爲了介出來個。」<sup>39</sup> 就來統<u>加利利</u>其拉個聚會堂裏來的傳道理，趕出鬼。

<sup>40</sup> Yiu ih-go sang da-mô-fong cü-kwu tao Yiæ-su u-sen læ, pin gyü-tao pin gyiu, teng Gyi wô, “Ng ziah kʽeng-go, neng-keo i ngô ken-zing.” <sup>41</sup> Yiæ-su fah dz-pe-sing, siu sing-cʽih-læ, en gyi ih-en, teng gyi wô, “Ngô kʽeng-go; ng hao ken-zing.” <sup>42</sup> Ih wô, da-mô-fong lih-kʽeh tʽeng-diao, nying ziu ken-zing-de. <sup>43</sup> *Yiæ-su* ting-côh gyi, ziu eo gyi kyʽi, teng gyi wô, <sup>44</sup> “Tsʽin-ding ih-kyü m-nao wô hyiang nying-kô dao: tæn-tsih kyʽi peh tsi-s kʽen ih-kʽen; tsiao Mo-si-go feng-fu, we-leh ng ken-zing z-tʽi hao hyin tsi-veh, peh gyi-lah tso te-tsing.” <sup>45</sup> Dæn-z keh-go nying tseo-cʽih, pô keh-go z-ken djün-læ-djün-kyʽi yiang-kʽæ-de: keh-lah Yiæ-su feh neng-keo cʽih-kwun tseo-tsing zing-li, tsih hao deng læ nga-deo kwʽông-iæ di-fông: yiu s-deh-lön-kyʽün-go nying tao Gyi u-sen læ.

<sup>40</sup> 有一個生大麻瘋主顧到<u>耶穌</u>烏碎來，邊跪倒邊求，等其話：「爾若肯個，能夠醫我乾淨。」<sup>41</sup> <u>耶穌</u>發慈悲心，手伸出來，按其一按，等其話：「我肯個，爾好乾淨。」<sup>42</sup> 一話，大麻瘋立刻褪掉，人就乾淨了。<sup>43</sup> <u>耶穌</u>叮囑其，就謳其去，等其話：<sup>44</sup> 「千定一句嘸得好話向人家道。單只去撥祭司看一看，照<u>摩西</u>個吩咐，爲了爾乾淨事體好獻祭物，撥其拉做對證。」<sup>45</sup> 但是箇個人走出，把箇個事幹傳來傳去揚開了。箇拉<u>耶穌</u>弗能夠出管走進城裏，只好庉來外頭曠野地方。有四凸亂圈個人到其烏碎來。

---

### Mk. II.

KO-LEH kyi nyih, *Yiæ-su* yi tseo-tsing Kyüô-pah-nong. Nying-kô tʽing-meng Gyi læ oh-li; <sup>2</sup> yiu hyü-to nying lih-kʽeh jü-long-læ, s-teh lin meng-kʽeo-den ih-ngæn tu m-neh kʽong: Gyi ziu kông dao-li peh gyi-lah tʽing.

過了幾日，<u>耶穌</u>又走進<u>迦百農</u>。人家聽聞其來屋裏，<sup>2</sup> 有許多人立刻聚攏來，使得連門口頭一眼都嘸得空。其就講道理撥其拉聽。

<sup>3</sup> Yiu nying ta-leh ih-go fong-tʽæn cü-kwu, s-go nying dæ-leh gyi, tao Yiæ-su u-sen læ. <sup>4</sup> We-leh nying to, gying-sing-feh-long: ziu læ Yiæ-su u-sen *zông-deo* hyiao-kʽæ oh-teng tsʽah ih-go dong; pô pʽu-pæn, ziu-z fong-tʽæn cü-kwu kwʽeng-tih-go, tu tiao-lôh-læ. <sup>5</sup> Yiæ-su kʽen-kyin gyi-lah yiu siang-sing-go sing, teng fong-tʽæn cü-kwu wô, “Ngô ng-ts, ng-go ze sô-diao-de.” <sup>6</sup> Yiu kyi-go doh-shü-nying keh-deo zo-kæn, sing-li z-ka læ-tih nyi-leng, <sup>7</sup> “Keh-go Nying dza-we ka kông sih-doh-go shih-wô? ziah feh-z Jing-ming doh ih-go, jü neng-keo sô-diao ze ni?” <sup>8</sup> Yiæ-su sing-li lih-kʽeh hyiao-teh gyi-lah dô-kô ka læ-tih nyi-leng, teng gyi-lah wô, “Ng-lah dza-we sing-li læ-tih nyi-leng keh-sing z-ken? <sup>9</sup> Wa-z teng fong-tʽæn cü-kwu wô, Ng-go ze sô-diao-de; wa-z wô, Bô-kyʽi-læ, do-leh pʽu-pæn tseo;—— ʽah-li ih-yiang yüong-yi? <sup>10</sup> Næn-kæn peh ng-lah hao hyiao-teh, Nying-go Ng-ts læ shü-kæn-zông yiu sô-ze-go gyün-ping,” (ziu teng fong-tʽæn cü-kwu wô,) <sup>11</sup> “Ngô wô hyiang ng dao, Bô-kyʽi-læ, do-leh pʽu-pæn, kyü oh-li kyʽi.” <sup>12</sup> Gyi ziu lih-kʽeh bô-kyʽi, do-leh pʽu-pæn, læ cong-nying min-zin tseo-cʽih-kyʽi-de; s-teh gyi-lah long-tsong kying-hyiæ, ziu tsʽing-tsæn Jing-ming, z-ka wô, “Ka z-ken ah-lah dzong m-neh kʽen-kyin-ko.”

<sup>3</sup> 有人帶勒一個風癱主顧，四個人抬勒其，到<u>耶穌</u>烏碎來。<sup>4</sup> 爲了人多，近身弗攏。就來<u>耶穌</u>烏碎上頭𢳚開屋頂拆一個洞，把鋪板，就是風癱主顧睏的個，都吊落來。<sup>5</sup> <u>耶穌</u>看見其拉有相信個心，等風癱主顧話：「我兒子，爾個罪赦掉了。」<sup>6</sup> 有幾個讀書人箇頭坐間，心裏是介來的議論，<sup>7</sup> 「箇個人咋會介講褻瀆個說話？若弗是神明獨一個，誰能夠赦掉罪呢？」<sup>8</sup> <u>耶穌</u>心裏立刻曉得其拉大家介來的議論，等其拉話：「爾拉咋會心裏來的議論箇星事幹？<sup>9</sup> 還是等風癱主顧話，爾個罪赦掉了。還是話，爬起來，馱勒鋪板走，——何裏一樣容易？<sup>10</sup> 難間撥爾拉好曉得，人個兒子來世間上有赦罪個權柄。」（就等風癱主顧話：）<sup>11</sup> 「我話向爾道，爬起來，馱勒鋪板，歸屋裏去。」<sup>12</sup> 其就立刻爬起，馱勒鋪板，來衆人面前走出去了。使得其拉攏總驚駭，就稱讚神明，是介話：「介事幹阿拉從嘸得看見過。」

<sup>13</sup> *YIÆ-SU* yi tseo-cʽih tao hæ pin-yin; yiu ih-do-dziao nying tao Gyi u-sen læ, Gyi ziu kông dao-li peh gyi-lah tʽing.

<sup>13</sup> <u>耶穌</u>又走出到海邊沿。有一大潮人到其烏碎來，其就講道理撥其拉聽。

<sup>14</sup> Gyi tseo-ko-kyʽi z-ʽeo, kʽen-kyin Üô-leh-fi-go *ng-ts* Li-vi læ wu-liang-vông zo-kæn, teng gyi wô, “Keng Ngô læ.” Gyi ziu bô-kyʽi-sing, keng-leh Yiæ-su kyʽi-de.

<sup>14</sup> 其走過去時候，看見<u>亞勒腓</u>個兒子<u>利未</u>來戶糧房坐間，等其話：「跟我來。」其就爬起身，跟勒<u>耶穌</u>去了。

<sup>15</sup> Yiæ-su læ Li-vi-go oh-lô zo-zih, siu-zin-liang nying teng ze-nying yiu hyü-to teng Yiæ-su lin Gyi meng-du dô-kô zo-lôh: ing-we gyi-lah nying to, yi keng-djôh Gyi. <sup>16</sup> Doh-shü-nying teng Fah-li-sæ nying kʽen-kyin Gyi teng siu-zin-liang nying ze-nying dô-kô læ-kæn kyʽüoh, ziu hyiang Gyi meng-du wô, “Gyi dza-we teng siu-zin-liang nying ze-nying dô-kô kyʽüoh dô-kô hah ni?” <sup>17</sup> Yiæ-su tʽing-meng, teng gyi-lah wô, “Kʽông-gyin-go nying hao-vong i-sang, yiu-bing-go nying *iao-go*. Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>15</sup> <u>耶穌</u>來<u>利未</u>個屋落坐席，收錢糧人等罪人有許多等<u>耶穌</u>連其門徒大家坐落。因爲其拉人多，又跟着其。<sup>16</sup> 讀書人等<u>法利賽</u>人看見其等收錢糧人、罪人大家來間喫，就向其門徒話：「其咋會等收錢糧人罪人大家喫大家喝呢？」<sup>17</sup> <u>耶穌</u>聽聞，等其拉話：「康健個人好甮醫生，有病個人要個。我來，弗是謳正直個人回心轉意，是謳罪人回心轉意。」

<sup>18</sup> Iah-ʽen-go meng-du, teng Fah-li-sæ nying-go *meng-du* z kying-zih-go; gyi-lah ziu tseo-long-læ, teng Yiæ-su wô, “Iah-ʽen-go meng-du teng Fah-li-sæ nying-go *meng-du* læ-tih kying-zih, Ng-go meng-du tao feh kying-zih; keh z dza-go?” <sup>19</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao kying-zih ni? Yiu sing-lông dô-kô læ-tong z-ʽeo, gyi-lah m-neh hao kying-zih. <sup>20</sup> Dæn-z tsiang-læ-go nyih-ts, sing-lông we li-kʽæ gyi-lah kyʽi, keh-tsao we kying-zih-gyi. <sup>21</sup> M-yiu nying yüong ih-kwʽe <sup>\[1\]</sup>sing pu, kyʽi pu gyiu i-zông; kʽong-pʽô keh-kwʽe pu-tih-go sing pu iao pang-se keh gyiu *i-zông*, gyi-go pʽo-dzæn ziu yü-kô do-de. <sup>22</sup> Yia m-yiu nying yüong gyiu bi-dæ tsi sing tsiu; kʽong-pʽô sing tsiu pao-kʽæ keh bi-dæ, tsiu yia tao-diao, bi-dæ yia long-wæn: tsong z yüong sing bi-dæ tsi sing tsiu.”

<sup>18</sup> <u>約翰</u>個門徒，等<u>法利賽</u>人個門徒是禁食個；其拉就走攏來，等<u>耶穌</u>話：「<u>約翰</u>個門徒等<u>法利賽</u>人個門徒來的禁食，爾個門徒倒弗禁食。箇是咋個？」<sup>19</sup> <u>耶穌</u>等其拉話：「賀好日個人客，新郎還等其拉大家來東，咋好禁食呢？有新郎大家來東時候，其拉嘸得好禁食。<sup>20</sup> 但是將來個日子，新郎會離開其拉去，箇遭會禁食其。<sup>21</sup> 嘸有人用一塊新布<sup>\[1\]</sup>，去補舊衣裳；恐怕箇塊補的個新布要綳碎箇舊衣裳，其個破綻就愈加大了。<sup>22</sup> 也嘸有人用舊皮袋𣥼新酒；恐怕新酒爆開箇皮袋，酒也倒掉，皮袋也弄環。總是用新皮袋𣥼新酒。」

<sup>\[1\] Sing, *ʽôh* *wô*, ngang-sao-sao, m-neh ngô-kwông-go. 新，或話，硬燥燥，嘸得砑光個。（原註）</sup>

<sup>23</sup> YIU ih-go en-sih-nyih Yiæ-su tseo-ko mah-din-li; meng-du tseo-go z-ʽeo læ-tih tsah mah-be. <sup>24</sup> Fah-li-sæ nying teng Gyi wô, “Nô! en-sih nyih-ts gyi-lah dza-we læ-kæn tso feh ing-kæ tso go z-ken?” <sup>25</sup> Yiæ-su teng gyi-lah wô, “Da-bih teng gyi dong-de nying yiu kyʽüih-siao du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>26</sup> ziu-z, Üô-pi-üô-tʽah tso tsi-s-deo go z-ʽeo, tseo-tsing Jing-ming-go oh-lô kyʽüoh pa-kæn-go ping, yi feng peh dong-de nying; keh-go ping z feh ing-kæ kyʽüoh-go, tsih-yiu tsi-s keh-sing hao kyʽüoh.” <sup>27</sup> *Yiæ-su* yi teng gyi-lah wô, “En-sih-nyih z we-leh nying shih-lih-go, feh-z nying we-leh en-sih-nyih shih-lih-go. <sup>28</sup> Keh-lah Nying-go Ng-ts yia z en-sih-nyih-go Cü.”

<sup>23</sup> 有一個安息日<u>耶穌</u>走過麥田裏；門徒走個時候來的摘麥佩。<sup>24</sup> <u>法利賽</u>人等其話：「喏！安息日子其拉咋會來間做弗應該做個事幹？」<sup>25</sup> <u>耶穌</u>等其拉話：「<u>大闢</u>等其同隊人有缺少肚飢時候，<u>大闢</u>所做個事幹，爾拉啥嘸得讀過嗎？<sup>26</sup> 就是，<u>亞庇亞塔</u>做祭司頭個時候，走進神明個屋落喫擺間個餅，又分撥同隊人。箇個餅是弗應該喫個，只有祭司箇星好喫。」<sup>27</sup> <u>耶穌</u>又等其拉話：「安息日是爲了人設立個，弗是人爲了安息日設立個。<sup>28</sup> 箇拉人個兒子也是安息日個主。」

---

### Mk. III.

*Yiæ-su* yi tseo-tsing jü-we-dông-li; keh-deo yiu ih-go nying, gyi ih-tsah siu fong-de. <sup>2</sup> Gyi-lah ziu tʽeo-bun tsiang-tong, kʽen Yiæ-su en-sih-nyih we i gyi feh; *i-s* iao-siang kao Gyi zông. <sup>3</sup> Yiæ-su teng fong-siu cü-kwu wô, “Bô-kyʽi, *lih* læ cong-nyiang.” <sup>4</sup> Ziu teng gyi-lah wô, “En-sih nyih-ts tso hao-z, tso w̆a-z; kyiu sing-ming, ʽæ sing-ming; ʽah-li ih-yiang tsôh-hying?” Gyi-lah feh hyiang. <sup>5</sup> *Yiæ-su* we-leh gyi-lah sing ngang tæn iu-meng, ziu ô-wông-siang dön-kyʽün kʽen-kʽen gyi-lah; teng keh-go nying wô, “Ng-go siu sing-tæn-cʽih-læ.” Gyi ziu sing-cʽih-læ: siu ziu hao-de, ziang bih-tsah ka-go. <sup>6</sup> Fah-li-sæ nying tseo-cʽih-kyʽi, ziu teng Hyi-lih keh-tông dô-kô siang-liang dza-go hao long-sah Yiæ-su.

<u>耶穌</u>又走進聚會堂裏，箇頭有一個人，其一隻手風了。<sup>2</sup> 其拉就偷伴張東，看<u>耶穌</u>安息日會醫其弗，意思要想告其狀。<sup>3</sup> <u>耶穌</u>等風手主顧話：「爬起，立來中央。」<sup>4</sup> 就等其拉話：「安息日子做好事，做壞事；救性命，害性命；何裏一樣作興？」其拉弗響。<sup>5</sup> <u>耶穌</u>爲了其拉心硬擔憂悶，就啞喤相團圈看看其拉，等箇個人話：「爾個手伸帶出來。」其就伸出來。手就好了，像別隻介個。<sup>6</sup> <u>法利賽</u>人走出去，就等<u>希律</u>箇黨大家商量咋個好弄煞<u>耶穌</u>。

<sup>7</sup> YIÆ-SU teng Gyi meng-du dô-kô li-kʽæ keh-deo, tao hæ pin-yin kyʽi: yiu ih-do-dziao nying keng-leh Gyi kyʽi, ziu-z dzong Kyüô-li-li, Yiu-tʽa, <sup>8</sup> Yiæ-lu-sah-leng, Yi-tʽu-mæ, Iah-dæn ʽo-nga ka læ-go: wa-yiu ih-do-dziao Tʽe-lo Si-teng-go nying, tʽing-meng Gyi sô tso-go z-ken, yia tao Gyi u-sen læ. <sup>9</sup> *Yiæ-su* eo meng-du kyʽi be-bæn ih-tsah jün teng Gyi tong, sæn-leh keh-dziao nying üong-tsi Gyi. <sup>10</sup> We-leh Gyi yi-kying i-hao hyü-to nying, keh-lah væn-pah yiu-bing-go cü-kwu tu a-long-læ, iao moh-moh Gyi. <sup>11</sup> Wa-yiu keh-sing ao-tsao kyü, ih kʽen-kyin Gyi, ziu boh-tao Gyi-go min-zin, eo-hyiang wô, “Ng z Jing-ming-go Ng-ts.” <sup>12</sup> *Yiæ-su* tsæ-sæn ting-côh gyi-lah, m-nao yiang Gyi-go ming-sing.

<sup>7</sup> <u>耶穌</u>等其門徒大家離開箇頭，到海邊沿去。有一大潮人跟勒其去，就是從<u>加利利</u>、<u>猶太</u>、<sup>8</sup> <u>耶路撒冷</u>、<u>以土買</u>、<u>約但</u>河外介來個。還有一大潮<u>推羅</u>、<u>西頓</u>個人，聽聞其所做個事幹，也到其烏碎來。<sup>9</sup> <u>耶穌</u>謳門徒去備辦一隻船等其東，省勒箇潮人擁擠其。<sup>10</sup> 爲了其已經醫好許多人，箇拉凡百有病個主顧都挨攏來，要摸摸其。<sup>11</sup> 還有箇星鏖糟鬼，一看見其，就伏倒其個面前，謳響話：「爾是神明個兒子。」<sup>12</sup> <u>耶穌</u>再三叮囑其拉，嘸得好揚其個名聲。

<sup>18</sup> *Yiæ-su* ziu tseo-zông sæn-li, ze Gyi sô hwun-hyi-go nying eo-long-læ: gyi-lah ziu tao Gyi u-sen læ. <sup>14</sup> Gyi ziu shih-lih jih-nyi-go nying, hao teng Gyi dô-kô læ-tong, yi hao tsʽa gyi-lah kyʽi djün dao-li; <sup>15</sup> ping-tsʽia *peh* *gyi-lah* yiu i-hao bing, teng ken-cʽih kyü go gyün-ping. <sup>16</sup> *Ziu-z* *Si-meng*; (Yiæ-su cʽü gyi ming-z Pe-teh;) <sup>17</sup> Si-pi-tʽa-go ng-ts Yüô-kôh, teng Yüô-kôh-go hyüong-di Iah-ʽen; (keh liang-go Yiæ-su yi cʽü gyi-lah Pun-nyi-gyi, ziu-z hyiang-le cü-kwu go ka-shih;) <sup>18</sup> wa-yiu En-teh-lih, Fi-lih, Pô-to-lo-mæ, Mô-tʽa, To-mô, Üô-leh-fi-go *ng-ts* Yüô-kôh, Dah-tʽa teng Kyüô-nen-go Si-meng; <sup>19</sup> wa-yiu Kyüô-liah-go Yiu-da, ziu-z ma-diao Yiæ-su go cü-kwu.

<sup>13</sup> <u>耶穌</u>就走上山裏，隨其所歡喜個人謳攏來，其拉就到其烏碎來。<sup>14</sup> 其就設立十二個人，好等其大家來東，又好差其拉去傳道理；<sup>15</sup> 並且撥其拉有醫好病，等趕出鬼個權柄。<sup>16</sup> 就是<u>西門</u>（<u>耶穌</u>取其名字<u>彼得</u>）；<sup>17</sup> <u>西庇太</u>個兒子<u>雅各</u>，等<u>雅各</u>個兄弟<u>約翰</u>（箇兩個<u>耶穌</u>又取其拉<u>半尼其</u>，就是響雷主顧個解說）；<sup>18</sup> 還有<u>安得烈</u>、<u>腓力</u>、<u>巴多羅買</u>、<u>馬太</u>、<u>多馬</u>、<u>亞勒腓</u>個兒子<u>雅各</u>、<u>達太</u>等迦南個<u>西門</u>；<sup>19</sup> 還有<u>加略</u>個<u>猶大</u>，就是賣掉<u>耶穌</u>個主顧。

Gyi-lah ziu tseo-tsing oh-lô: <sup>20</sup> yiu ih-dziao nying yi jü-long-læ, s-teh gyi-lah lin kyʽüoh-væn tu feh neng-keo. <sup>21</sup> Yiæ-su <sup>\[1\]</sup>zi-kô-nying tʽing-meng-ts, tseo-cʽih-læ iao l̆a-djü Gyi, wô, “Gyi do-vu-tih-de.” <sup>22</sup> Keh-sing dzong Yiæ-lu-sah-leng læ-go doh-shü-nying z-ka wô, “Gyi z <sup>\[2\]</sup>Bih-si-poh vu-tih-go:” yi wô, “Gyi z kʽao-djôh kwe-wông ken-cʽih kyü.” <sup>23</sup> Yiæ-su eo gyi-lah long-læ, yüong pi-fông shih-wô teng gyi-lah kông, “Sah-dæn dza hao ken-cʽih Sah-dæn ni? <sup>24</sup> Ziah-z ih-koh li-deo feng-lih-kʽæ zi tang zi, keh ih-koh tsong lih-feh-lao. <sup>25</sup> Ziah-z ih-kô li-deo feng-lih-kʽæ zi tang zi, keh ih-kô tsong lih-feh-lao. <sup>26</sup> Ka-ni, ziah-z Sah-dæn zi tang zi feng-lih-kʽæ, yia-z lih-feh-lao, pih-ding we mih-diao. <sup>27</sup> M-nying neng-keo tseo-tsing hao-lao-go oh-lô, tsʽiang-deh gyi dzæ-veh; pih iao sin bo-djü keh-go hao-lao, ʽeo-deo hao tsʽiang-deh gyi oh-li-go *tong-si*. <sup>28</sup> Ngô tsing wô hyiang ng-lah dao, Nying-go pah-yiang ze-ôh teng væn-pah sô kông-go sih-doh shih-wô, tu hao sô-diao: <sup>29</sup> tsih-yiu sih-doh Sing-Ling go nying üong sô-feh-diao-go, pih iao ziu üong-yün-go ying-vah.” <sup>30</sup> Ing-we gyi-lah wô, “Gyi z ao-tsao kyü vu-tih-go.”

其拉就走進屋落。<sup>20</sup> 有一潮人又聚攏來，使得其拉連喫飯都弗能夠。<sup>21</sup> <u>耶穌</u>自家人<sup>\[1\]</sup>聽聞仔，走出來要拉住其，話：「其大糊的了。」<sup>22</sup> 箇星從<u>耶路撒冷</u>來個讀書人是介話：「其是<u>別西卜</u><sup>\[2\]</sup>附的個。」又話：「其是靠着鬼王趕出鬼。」<sup>23</sup> <u>耶穌</u>謳其拉攏來，用比方說話等其拉講，「<u>撒但</u>咋好趕出<u>撒但</u>呢？<sup>24</sup> 若是一國裏頭分裂開自打自，箇一國總立弗牢。<sup>25</sup> 若是一家裏頭分裂開自打自，箇一家總立弗牢。<sup>26</sup> 介呢，若是<u>撒但</u>自打自分裂開，也是立弗牢，必定會滅掉。<sup>27</sup> 嘸人能夠走進好佬個屋落，搶奪其財物，必要先縛住箇個好佬，後頭好搶奪其屋裏個東西。<sup>28</sup> 我真話向爾拉道，人個百樣罪惡等凡百所講個褻瀆說話，都好赦掉。<sup>29</sup> 只有褻瀆聖靈個人永赦弗掉個，必要受永遠個刑罰。」<sup>30</sup> 因爲其拉話：「其是鏖糟鬼附的個。」

<sup>\[1\] *ʽÔh* *wô*, joh-nying. 或話，熟人。（原註）</sup>

<sup>\[2\] *Ziu-z*, kwe-wông. 就是鬼王。（原註）</sup>

<sup>31</sup> Yiæ-su-go hyüong-di teng ah-nyiang tseo-læ, lih-leh nga-deo, tsʽa nying læ eo Gyi. <sup>32</sup> Yiu ih-dziao nying Yiæ-su sing-pin zo-tong; gyi-lah ziu teng Gyi wô, “Tsʽia-kʽen, Ng-go ah-nyiang teng hyüong-di nga-deo læ-kæn zing Ng.” <sup>33</sup> Yiæ-su we-teh gyi-lah, wô, “Ngô-go ah-nyiang, Ngô-go hyüong-di, z jü ni?” <sup>34</sup> Ziu dön-kyʽün kʽen-kʽen sing-pin zo-tong-go cü-kwu, z-ka wô, “Tsʽia-kʽen Ngô ah-nyiang teng Ngô hyüong-di! <sup>35</sup> Ing-we væn-pah i Jing-ming-go ts-i tso-go cü-kwu, keh ziu-z Ngô hyüong-di, Ngô tsi-me, teng ah-nyiang.”

<sup>31</sup> <u>耶穌</u>個兄弟等阿孃走來，立勒外頭，差人來謳其。<sup>32</sup> 有一潮人<u>耶穌</u>身邊坐東，其拉就等其話：「且看，爾個阿孃等兄弟外頭來間尋爾。」<sup>33</sup> <u>耶穌</u>回答其拉，話：「我個阿孃，我個兄弟，是誰呢？」<sup>34</sup> 就團圈看看身邊坐東個主顧，是介話：「且看我阿孃等我兄弟！<sup>35</sup> 因爲凡百依神明個旨意做個主顧，箇就是我兄弟，我姊妹，等阿孃。」

---

### Mk. IV.

*YIÆ-SU* yi læ hæ pin-yin kông dao-li: yiu ih-do-dziao nying tseo-long Gyi u-sen læ, s-teh Gyi *tsih* *hao* tʽiao-lôh ih-tsah jün, zo jün læ hæ-li; ʽo-dziao nying tu læ hæ-du-zông. <sup>2</sup> Yiæ-su ziu yüong pi-fông shih-wô kao-hyüing gyi-lah hyü-to z-ken; kao-hyüing-go z-ʽeo teng gyi-lah wô:

<u>耶穌</u>又來海邊沿講道理。有一大潮人走攏其烏碎來，使得其只好跳落一隻船，坐船來海裏，和潮人都來海塗上。<sup>2</sup> <u>耶穌</u>就用比方說話教訓其拉許多事幹，教訓個時候等其拉話：

<sup>3</sup> “Ng-lah yüong tʽing: yiu ih-go tsah iang-ts cü-kwu tseo-cʽih tsah iang-ts kyʽi. <sup>4</sup> Gyi tsah-kʽæ-kyʽi, yiu-sing tih-lôh lu pin-yin; tʽin-li-go tiao ziu fi-læ kyʽüoh-diao-de. <sup>5</sup> Yiu-sing tih-lôh yiu zah-deo u-dông, na-nyi feh to: we-leh na-nyi feh sing go yün-kwu, ze-siu tsʽiu-cʽih-læ; <sup>6</sup> nyih-deo ih cʽih, ziu sa-pih; ing-we m-neh keng-deo, keh-lah ziu kwʽu-lôh-de. <sup>7</sup> Yiu-sing tih-lôh tsʽ-bang vong-li; tsʽ hying-kyʽi-læ tsô-sah gyi, ziu m-dao-dzing. <sup>8</sup> Yiu-sing tih-lôh hao nyi-nyüoh-li: ziu pao-cʽih ngô-den, *keh-go* *ngô-den* hying-kyʽi-læ, yiu dao-dzing; yiu-teh-go kyih sæn-jih *be*, yiu-teh-go loh-jih *be*, yiu-teh-go ih-pah *be*.” <sup>9</sup> Yi teng gyi-lah wô, “Yiu ng-to we tʽing go cü-kwu, kæ tʽing.”

<sup>3</sup> 「爾拉用聽。有一個扎秧子主顧走出扎秧子去。<sup>4</sup> 其扎開去，有星跌落路邊沿，天裏個鳥就飛來喫掉了。<sup>5</sup> 有星跌落有石頭烏蕩，淖泥弗多，爲了淖泥弗深個緣故，隨手抽出來；<sup>6</sup> 日頭一出，就曬癟，因爲嘸得根頭，箇拉就枯落了。<sup>7</sup> 有星跌落刺棚縫裏，刺興起來遮煞其，就嘸陶成。<sup>8</sup> 有星跌落好泥浴裏，就爆出芽頭，箇個芽頭興起來，有陶成。有得個結三十倍，有得個六十倍，有得個一百倍。」<sup>9</sup> 又等其拉話：「有耳朵會聽個主顧，該聽。」

<sup>10</sup> *Yiæ-su* zi læ-kæn-go z-ʽeo, jih-nyi-go meng-du teng su-djông keng Gyi go nying ziu læ meng Gyi keh pi-fông. <sup>11</sup> Gyi ziu teng gyi-lah wô, “Jing-koh-go pi-mih z-ken z peh ng-lah hao hyiao-teh-go; ziah-z nga-deo nying ni, dziu gyi-lah kʽen-læ, keh-sing yiang-yiang z-ken tu z pi-fông ka: <sup>12</sup> z-ka-go, ‘gyi-lah kʽen z we kʽen-kyin-gyi, tsih-z feh we ming-bah; tʽing z we tʽing-meng-gyi, tsih-z feh we hyiao-teh; zông-kʽong-pʽô we-sing-cün-i, teh-djôh ze-go nyiao-sô.’ \[Y. 6. 9, 10.\]”

<sup>10</sup> <u>耶穌</u>自來間個時候，十二個門徒等素常跟其個人就來問其箇比方。<sup>11</sup> 其就等其拉話：「神國個秘密事幹是撥爾拉好曉得個。若是外頭人呢，就其拉看來，箇星樣樣事幹都是比方介。<sup>12</sup> 是介個，『其拉看是會看見其，只是弗會明白；聽是會聽聞其，只是弗會曉得；尚恐怕回心轉意，得着罪個饒恕。』\[Y. 6. 9, 10.\]」

<sup>13</sup> Yi teng gyi-lah wô, “Keh-go pi-fông ng-lah wa feh hyiao-teh, dza neng-keo hyiao-teh long-tsong pi-fông ni? <sup>14</sup> Tsah *iang-ts* cü-kwu, ziu-z tsah dao-li. <sup>15</sup> Keh-sing *tsah* læ lu pin-yin go, ziu-z yiu dao-li tsah-kæn-go, gyi-lah ih tʽing-meng, Sah-dæn lih-kʽeh ziu læ, pô gyi-lah sing-li tsah-tih-go dao-li deh-leh-kyʽi-de. <sup>16</sup> Wa-yiu keh-sing tsah læ yiu zah-deo u-dông, ziu-z ih tʽing-meng keh-go dao-li, lih-kʽeh hwun-hwun-hyi-hyi tsih-ziu-go: <sup>17</sup> dæn-z sing-li m-neh keng-deo, peh-ko z dzæn-z-go; ʽeo-deo we-leh keh-go dao-li pʽong-djôh yiu w̆e-kyʽüoh pih-næn-go z-ken, lih-kʽeh ziu pæn-tih. <sup>18</sup> Tsah læ tsʽ-bang vong-li go, ziu-z tʽing-meng keh-go dao-li cü-kwu; <sup>19</sup> gyi kying-si-go zeo-meng, teng dzæ-veh-go hong-pʽin, teng yü-to-go s-yüoh, tseo-tsing-kyʽi tsô-sah keh-go dao-li, ziu m-dao-dzing-de. <sup>20</sup> Tsah læ hao nyi-nyüoh-li go, ziu-z tʽing-meng tsih-ziu keh-go dao-li cü-kwu; gyi yiu dao-dzing, yiu-teh-go *kyih* sæn-jih *be*, yiu-teh-go loh-jih *be*, yiu-teh-go ih-pah *be*.”

<sup>13</sup> 又等其拉話：「箇個比方爾拉還弗曉得，咋能夠曉得攏總比方呢？<sup>14</sup> 扎秧子主顧，就是扎道理。<sup>15</sup> 箇星扎來路邊沿個，就是有道理扎間個，其拉一聽聞，<u>撒但</u>立刻就來，把其拉心裏扎的個道理奪勒去了。<sup>16</sup> 還有箇星扎來有石頭烏蕩，就是一聽聞箇個道理，立刻歡歡喜喜接受個。<sup>17</sup> 但是心裏嘸得根頭，不過是暫時個。後頭爲了箇個道理碰着有委曲逼難個事幹，立刻就𢲔跌。<sup>18</sup> 扎來刺棚縫裏個，就是聽聞箇個道理主顧。<sup>19</sup> 其今世個愁悶，等財物個哄騙，等餘多個私慾，走進去遮煞箇個道理，就嘸陶成了。<sup>20</sup> 扎來好泥浴裏個，就是聽聞接受箇個道理主顧。其有陶成，有得個結三十倍，有得個六十倍，有得個一百倍。」

<sup>21</sup> Yiæ-su yi teng gyi-lah wô, “*Nying* do-leh teng-tsæn, næn-dao fông læ teo-dong-ʽô, “ʽôh-tsia min-zông-ʽô, soh feh-z fông læ teng-dæ-zông go ma? <sup>22</sup> S-ʽô z-ken, m-yiu ih-yiang feh we hyin-cʽih-læ; ing-mun z-ken, m-yiu ih-yiang feh we lu-cʽih-læ. <sup>23</sup> Yiu ng-to we tʽing go cü-kwu, kæ tʽing.”

<sup>21</sup> <u>耶穌</u>又等其拉話：「人馱勒燈盞，難道放來斗桶下，或者眠牀下，啥弗是放來燈檯上個嗎？<sup>22</sup> 私下事幹，嘸有一樣弗會顯出來；隱瞞事幹，嘸有一樣弗會露出來。<sup>23</sup> 有耳朵會聽個主顧，該聽。」

<sup>24</sup> Yi teng gyi-lah wô, “Ng-lah sô tʽing-go, yüong kwu-djôh: ng-lah liang peh *nying-kô* dza-go, liang peh ng-lah yia we dza-go; ng-lah tʽing-go, yia we kô-tsʽeo peh ng-lah. <sup>25</sup> Ing-we yiu-go cü-kwu, wa iao kô-tsʽeo peh gyi; m̆-teh-go cü-kwu, lin gyi sô yiu-go yia iao teng gyi deh-leh-kyʽi.”

<sup>24</sup> 又等其拉話：「爾拉所聽個，用顧着。爾拉量撥人家咋個，量撥爾拉也會咋個。爾拉聽個，也會加湊撥爾拉。<sup>25</sup> 因爲有個主顧，還要加湊撥其，嘸得個主顧，連其所有個也要等其奪勒去。」

<sup>26</sup> *Yiæ-su* yi wô, “Jing-ming-go koh z ka-go: ôh-ziang nying tsah iang-ts læ di-yiang-li; <sup>27</sup> gyi nyih-nyih yia-yia kwʽeng-tao bô-kyʽi, keh iang-ts dza tsʽiu-miao do-kyʽi-læ-go, gyi tu feh teh-cü. <sup>28</sup> Ing-we di-yiang z-jün we sang tong-si; kyʽi-deo tsʽiu-miao, ʽeo-deo kyih-be, tsæ ʽeo-deo be li-hyiang hwu-tsiang. <sup>29</sup> <sup>\[1\]</sup>Tsiang yi-kying tsoh-de, ziu yüong lin-tao dong-siu; ing-we siu-keh-go z-ʽeo tao-de.

<sup>26</sup> <u>耶穌</u>又話：「神明個國是介個，惡像人扎秧子來地垟裏。<sup>27</sup> 其日日夜夜睏到爬起，箇秧子咋抽苗大起來個，其都弗得知。<sup>28</sup> 因爲地垟自然會生東西。起頭抽苗，後頭結佩，再後頭佩裏向呼粻。<sup>29</sup> 粻已經足了<sup>\[1\]</sup>，就用鐮刀動手，因爲收割個時候到了。」

<sup>\[1\] *ʽÔh* *wô*, Dao joh-de. 或話，稻熟了。（原註）</sup>

<sup>30</sup> *Yiæ-su* yi wô, “Jing-ming-go koh ziang soh-si? tao-ti yüong soh-go pi-fông hao pi gyi? <sup>31</sup> Kʽo-pi-ziang ih-lih ka-tsʽæ-ts; tsah læ di-yiang-li, tʽin-væn-pah iang-ts li-deo z gyi ting siao-go: <sup>32</sup> tsah-lôh-ts we fah-cʽih-læ, dzing-leh pah-yiang tsʽæ-su cong-nyiang ting do-go; yi sang-cʽih do-do ô-ts; s-teh tʽin-li-go tiao hao deng-leh gyi tsô-ing u-dông.”

<sup>30</sup> <u>耶穌</u>又話：「神明個國像啥西？到底用啥個比方好比其？<sup>31</sup> 可比像一粒芥菜子，扎來地垟裏，天凡百秧子裏頭是其頂小個。<sup>32</sup> 扎落仔會發出來，成勒百樣菜蔬中央頂大個，又生出大大椏枝，使得天裏個鳥好庉勒其遮蔭烏蕩。」

<sup>33</sup> Gyi yüong hyü-to keh-cü-ka pi-fông kông dao-li peh cong-nying tʽing, tsiao gyi-lah sô neng-keo tʽing go. <sup>34</sup> Ziah feh-z pi-fông, feh teng gyi-lah kông: ʽeo-deo zi læ-tong z-ʽeo, ziu ka-shih long-tsong z-ken peh Gyi meng-du ming-bah.

<sup>33</sup> 其用許多箇株介比方講道理撥衆人聽，照其拉所能夠聽個。<sup>34</sup> 若弗是比方，弗等其拉講。後頭自來東時候，就解說攏總事幹撥其門徒明白。

<sup>35</sup> KEH nyih yia-kwʽa, *Yiæ-su* teng meng-du wô, “Ah-lah hao du-ko tao keh-ngen kyʽi.” <sup>36</sup> Gyi-lah sæn-kʽæ-leh keh-dziao nying, pô Yiæ-su ziu-z-ka jün-li ta-kyʽi: yia yiu bih-tsah siao-jün dô-kô kyʽi. <sup>37</sup> Do-do fong-shü ziu fah-tsôh; lông pʽah-tsing jün-li; jün yi-kying iao mun-de. <sup>38</sup> Yiæ-su læ jün ʽeo-sao din-leh tsing-deo kwʽeng-joh-tih: *meng-du* ziu eo Gyi diao-kao, teng Gyi wô, “Sin-sang, ah-lah tao-meh, Ng tao feh kwun-tsiang ma?” <sup>39</sup> Gyi ziu bô-kyʽi-læ, tsah-vah fong, yi dziao-leh hæ z-ka wô, “Zing-tæn-lôh, vong hyiang.” Fong ziu hyih-de, ziu tʽa-tʽa-bing-bing-de. <sup>40</sup> *Yiæ-su* teng gyi-lah wô, “Ng-lah tæn-ts dza-we ka siao? dza-we m-neh siang-sing-go sing?” <sup>41</sup> Gyi-lah do-nyiang kyʽih-hoh, dô-kô kông-læ-kông-kyʽi, z-ka wô, “Keh-go Nying tao-ti dza-go? lin fong teng hæ tu we i-jing Gyi!”

<sup>35</sup> 箇日夜快，<u>耶穌</u>等門徒話：「阿拉好渡過到箇岸去。」<sup>36</sup> 其拉散開了箇潮人，把<u>耶穌</u>就是介船裏帶去。也有別隻小船大家去。<sup>37</sup> 大大風水就發作，浪拍進船裏，船已經要滿了。<sup>38</sup> <u>耶穌</u>來船後梢墊勒枕頭睏熟的。門徒就謳其調覺，等其話：「先生，阿拉倒沒，爾倒弗管賬嗎？」<sup>39</sup> 其就爬起來，責罰風，又朝勒海是介話：「靜帶落，甮響。」風就歇了，就太太平平了。<sup>40</sup> <u>耶穌</u>等其拉話：「爾拉膽子咋會介小？咋會嘸得相信個心？」<sup>41</sup> 其拉大樣喫𢞕，大家講來講去，是介話：「箇個人到底咋個？連風等海都會依順其！」

---

### Mk. V.

GYI-LAH tao te-ngen, Kyüô-da-lah di-fông. <sup>2</sup> Yiæ-su zông jün, ziu pʽong-djôh ih-go dzong veng-kʽo-li ka tseo-cʽih-læ-go nying, yiu ao-tsao kyü vu-tih, <sup>3</sup> su-djông z deng læ veng-kʽo-li; nying-kô, ziu-z yüong lin-diao, yia feh neng-keo so-leh gyi: <sup>4</sup> ing-we yiu liao-kʽao teng lin-diao le-tsʽ so-leh gyi, keh-sing lin-diao be gyi cih-dön, liao-kʽao be gyi long-diao; m-nying neng-keo cü-voh gyi. <sup>5</sup> Nyih-nyih yia-yia dziang-tʽong læ sæn-li teng veng-kʽo-li yüô-yüô-si, yi do-leh zah-deo zi tang-sông zi.

其拉到對岸，<u>加大拉</u>地方。<sup>2</sup> <u>耶穌</u>上船，就碰着一個從墳窠裏介走出來個人，有鏖糟鬼附的，<sup>3</sup> 素常是庉來墳窠裏。人家，就是用鏈條，也弗能夠鎖勒其。<sup>4</sup> 因爲有鐐銬等鏈條屢次鎖勒其，箇星鏈條被其折斷，鐐銬被其弄掉，嘸人能夠制服其。<sup>5</sup> 日日夜夜長通來山裏等墳窠裏嗄嗄嘶，又馱勒石頭自打傷自。

<sup>6</sup> Yün-yün kʽen-kyin Yiæ-su, ziu peng-long-læ pa Gyi, <sup>7</sup> wæ-wæ eo-hyiang, z-ka wô, “Ting kao Jing-ming-go Ng-ts Yiæ-su, ngô teng Ng yiu soh-go siang-ken? ngô kʽao-djôh Jing-ming-go ming-deo gyiu-kʽeng Ng, m-nao mo-næn ngô.” <sup>8</sup> (Ing-we *Yiæ-su* yi-kying teng gyi wô, “Ng ao-tsao kyü, dzong keh-go nying yüong tseo-cʽih-læ.”) <sup>9</sup> *Yiæ-su* meng gyi, “Ng soh-go ming-z?” Gyi we-teh, z-ka wô, “Ngô ming-z kyiao-leh ‘Ying’; ing-we ah-lah yiu hyü-to.” <sup>10</sup> *Kyü* ziu tsæ-sæn gyiu-kʽeng Yiæ-su, m-nao ken gyi-lah cʽih keh-go di-fông. <sup>11</sup> Læ keh-deo, sæn-li siang-gying, yiu ih-do-dziao nyi-cü læ-kæn kyʽüoh zih: <sup>12</sup> long-tsong kyü gyiu-kʽeng Gyi, z-ka wô, “Hao peh ah-lah tao nyi-cü de-li kyʽi, tseo-tsing gyi li-hyiang.” <sup>13</sup> Yiæ-su ziu ing-hyü gyi-lah. Keh-sing ao-tsao kyü tseo-cʽih-læ, tseo-tsing nyi-cü li-hyiang: keh-dziao nyi-cü ziu tsʽön-lôh sæn-ngæn, deo-leh hæ-li; (iah-læ yiu nyi-tsʽin tsah-su;) tu læ hæ-li ih-sah-de.

<sup>6</sup> 遠遠看見<u>耶穌</u>，就奔攏來拜其，<sup>7</sup> 懷懷謳響，是介話：「頂高神明個兒子<u>耶穌</u>，我等爾有啥個相干？我靠着神明個名頭求懇爾，嘸得好磨難我。」<sup>8</sup> （因爲<u>耶穌</u>已經等其話：「爾鏖糟鬼，從箇個人用走出來。」）<sup>9</sup> <u>耶穌</u>問其：「爾啥個名字？」其回答，是介話：「我名字叫勒『營』，因爲阿拉有許多。」<sup>10</sup> 鬼就再三求懇<u>耶穌</u>，嘸得好趕其拉出箇個地方。<sup>11</sup> 來箇頭，山裏相近，有一大潮泥豬來間喫食。<sup>12</sup> 攏總鬼求懇其，是介話：「好撥阿拉到泥豬隊裏去，走進其裏向。」<sup>13</sup> <u>耶穌</u>就應許其拉。箇星鏖糟鬼走出來，走進泥豬裏向。箇潮泥豬就竄落山岩，投勒海裏，（約來有二千隻數）都來海裏溢煞了。

<sup>14</sup> Kʽen nyi-cü go nying peng-kyʽi, tʽong-cü zing-li teng hyiang-ʽô nying. Gyi-lah ziu tseo-cʽih-læ, iao kʽen-kʽen keh-kyʽi z-ken: <sup>15</sup> tseo tao Yiæ-su u-sen, kʽen-kyin keh-go jih-mo cü-kwu, ziu-z tsao-yi yiu ih-ying *kyü* læ-tih-go cü-kwu, zo-tong; yiu i-zông cʽün-tih, nying yia tsʽing-tʽong-de: gyi-lah ziu pʽô-kyʽi-læ-de. <sup>16</sup> Keh-pæn *zin-deo* kʽen-kyin-go cü-kwu tʽong-cü gyi-lah, keh jih-mo-go nying teng keh-sing nyi-cü-go z-ken z dza-go. <sup>17</sup> Cong-nying ziu gyiu Yiæ-su li-kʽæ gyi-lah-go di-ka.

<sup>14</sup> 看泥豬個人奔起，通知城裏等鄉下人。其拉就走出來，要看看箇起事幹。<sup>15</sup> 走到<u>耶穌</u>烏碎，看見箇個入魔主顧，就是早已有一營鬼來的個主顧，坐東，有衣裳穿的，人也清通了，其拉就怕起來了。<sup>16</sup> 箇班前頭看見個主顧通知其拉，箇入魔個人等箇星泥豬個事幹是咋個。<sup>17</sup> 衆人就求<u>耶穌</u>離開其拉個地界。

<sup>18</sup> Yiæ-su lôh jün z-ʽeo, keh *zin-deo* jih-mo-go nying læ gyiu Yiæ-su peh gyi dô-kô tso-de. <sup>19</sup> Yiæ-su feh hyü gyi, fæn-hyiang teng gyi wô, “Ng Bao kyü oh-li tao zi-kô-nying u-sen kyʽi, tʽong-cü gyi-lah Cü teng ng tso dza-go z-ken, yi dza kʽo-lin ng.” <sup>20</sup> Gyi ziu kyʽi-de, læ Di-kyüô-po-li djün-kʽæ Yiæ-su teng gyi tso dza-go z-ken. Cong-nying tu hyi-gyi.

<sup>18</sup> <u>耶穌</u>落船時候，箇前頭入魔個人來求<u>耶穌</u>撥其大家做隊。<sup>19</sup> <u>耶穌</u>弗許其，反向等其話：「爾跑歸屋裏到自家人烏碎去，通知其拉主等爾做咋個事幹，又咋可憐爾。」<sup>20</sup> 其就去了，來<u>地加波利</u>傳開<u>耶穌</u>等其做咋個事幹。衆人都稀奇。

<sup>21</sup> YIÆ-SU zo jün tsæ du-ko tao te-ngen, yiu ih-do-dziao nying jü-long tao Gyi u-sen læ: Gyi læ hæ pin-yin læ-kæn.

<sup>21</sup> <u>耶穌</u>坐船再渡過到對岸，有一大潮人聚攏到其烏碎來，其來海邊沿來間。

<sup>22</sup> Kwun jü-we-dông go nying cong-nyiang, yiu ih-go kyiao-leh Yiæ-lu tseo-læ; ih kʽen-kyin Yiæ-su, ziu boh-tao Gyi-go kyiah-ʽô, <sup>23</sup> tsæ-sæn gyiu Gyi, z-ka wô, “Ngô siao nön kwʽa ling-cong-de: *tsʽing* Ng læ, pô siu en gyi ih-en, i gyi; gyi ziu we weh-de.” <sup>24</sup> *Yiæ-su* teng gyi dô-kô kyʽi; ih-do-dziao nying yia keng-leh Gyi, üong-leh Gyi kyʽi.

<sup>22</sup> 管聚會堂個人中央，有一個叫勒<u>睚魯</u>走來，一看見<u>耶穌</u>，就伏倒其個腳下，<sup>23</sup> 再三求其，是介話：「我小囡快臨終了，請爾來，把手按其一按，醫其，其就會活了。」<sup>24</sup> <u>耶穌</u>等其大家去。一大潮人也跟勒其，擁勒其去。

<sup>25</sup> Yiu ih-go nyü-nying, sang-leh jih-nyi nyin hyüih-leo bing; <sup>26</sup> do-nyiang be hyü-to i-sang sô ʽæ, fi-diao gyi long-tsong kô-kyi, ih-ngæn m-neh tsʽô-tin, fæn-cün yü-kô li-ʽæ: <sup>27</sup> gyi tʽing-meng Yiæ-su z-ken, ziu læ *Yiæ-su* ʽeo-pe, keh-dziao nying cong-nyiang, tseo-læ, moh-moh Gyi i-zông: <sup>28</sup> ing-we gyi *sing* *li-hyiang* wô, “Ngô tsih-siao moh-moh Gyi i-zông, ziu yiu kyiu-sing de.” <sup>29</sup> Gyi hyüih-leo-go bing-nyün lih-kʽeh ts-djü; gyi kyi-sing ziu teh-cü keh-go bing i-hao-de. <sup>30</sup> Yiæ-su sing-li hyiao-teh dzong Gyi sing-zông yiu neng-ken tseo-cʽih-læ, ziu lih-kʽeh læ keh-dziao nying cong-nyiang nyin-tæn-cün, wô, “Z jü moh Ng-go i-zông?” <sup>31</sup> Meng-du teng Gyi wô, “Ng kʽen-kyin keh-dziao nying a-djôh Ng; dza-we wô, Z jü moh Ngô ni?” <sup>32</sup> *Yiæ-su* dön-kyʽün kʽen-kʽen, iao kʽen-kyin tso keh z-ken go nyü-nying. <sup>33</sup> Keh nyü-nying hah-leh gwah-gwah-teo, hyiao-teh zi-go sing-zông tso-ko-go z-ken, ziu læ boh-tao Gyi-go min-zin, pô long-tsong z-ken lao-jih wô hyiang Gyi dao. <sup>34</sup> Yiæ-su teng gyi wô, “Nön, z ng siang-sing-go sing kyiu ng: hao en-en-w̆eng-w̆eng kyʽi; peh ng bing djün-yü z-de.”

<sup>25</sup> 有一個女人，生勒十二年血漏病，<sup>26</sup> 大樣被許多醫生所害，費掉其攏總家計，一眼嘸得瘥點，反轉愈加厲害。<sup>27</sup> 其聽聞<u>耶穌</u>事幹，就來<u>耶穌</u>後背，箇潮人中央，走來，摸摸其衣裳。<sup>28</sup> 因爲其心裏向話：「我只消摸摸其衣裳，就有救星了。」<sup>29</sup> 其血漏個病源立刻止住，其肌身就得知箇個病醫好了。<sup>30</sup> <u>耶穌</u>心裏曉得從其身上有能幹走出來，就立刻來箇潮人中央扭帶轉，話：「是誰摸爾個衣裳？」<sup>31</sup> 門徒等其話：「爾看見箇潮人挨着爾，咋會話，是誰摸我呢？」<sup>32</sup> <u>耶穌</u>團圈看看，要看見做箇事幹個女人。<sup>33</sup> 箇女人嚇勒刮刮抖，曉得自個身上做過個事幹，就來伏倒其個面前，把攏總事幹老實話向其道。<sup>34</sup> <u>耶穌</u>等其話：「囡，是爾相信個心救爾。好安安穩穩去，撥爾病痊癒是了。」

<sup>35</sup> Wa læ-tong kông-go z-ʽeo, yiu nying dzong kwun jü-we-dông cü-kwu *oh-li* tseo-læ wô, “Ng-go nön si-de: ʽo-yüong tsæ eo Sin-sang dziah-lih?” <sup>36</sup> Yiæ-su tʽing-meng *gyi-lah* læ-tih kông keh-go shih-wô, ziu teng kwun jü-we-dông cü-kwu wô, “Hao-vong pʽô; tsih iao siang-sing z-de.” <sup>37</sup> Yiæ-su, djü-leh Pe-teh, Yüô-kôh, teng Yüô-kôh-go hyüong-di Iah-ʽen ts-nga, feh hyü bih-nying keng-leh Gyi kyʽi. <sup>38</sup> Tseo tao kwun jü-we-dông cü-kwu-go oh-li; kʽen-kyin gyi-lah nao-nyih-bang-sang, læ-kæn ʽao-li-da-kʽoh: <sup>39</sup> ziu tseo-tsing-kyʽi, teng gyi-lah wô, “Dza-we ka nao-nyih-bang-sang læ-tong kʽoh? Nyiang-ts m-neh si-de, z kwʽeng-joh-tih.” <sup>40</sup> Gyi-lah ziu lang-siao Gyi. Yiæ-su peh gyi-lah long-tsong tseo-cʽih, ziu ta-leh nyiang-ts-go tia-nyiang teng keng Gyi go cü-kwu, tseo-tsing nyiang-ts kwʽeng-go vông-li; <sup>41</sup> nyiah-leh gyi siu, teng gyi wô, “Da-li-da, kwu-mi:” fæn-cʽih-læ ziu-z, “Nyiang-ts, Ngô eo ng bô-kyʽi,” go ka-shih. <sup>42</sup> Nyiang-ts lih-kʽeh bô-kyʽi, we tseo-de: gyi nyin-kyi yiu jih-nyi shü de. Gyi-lah long-do hyi-gyi. <sup>43</sup> *Yiæ-su* ziu tsæ-sæn ting-côh gyi-lah, m-nao peh nying-kô teh-cü keh-kyʽi z-ken: yi eo gyi-lah i-tin peh nyiang-ts kyʽüoh-kyʽüoh.

<sup>35</sup> 還來東講個時候，有人從管聚會堂主顧屋裏走來話：「爾個囡死了，何用再謳先生着力？」<sup>36</sup> <u>耶穌</u>聽聞其拉來的講箇個說話，就等管聚會堂主顧話：「好甮怕，只要相信是了。」<sup>37</sup> <u>耶穌</u>，除了<u>彼得</u>、<u>雅各</u>、等<u>雅各</u>個兄弟<u>約翰</u>之外，弗許別人跟勒其去。<sup>38</sup> 走到管聚會堂主顧個屋裏，看見其拉鬧熱彭生，來間號淚大哭，<sup>39</sup> 就走進去，等其拉話：「咋會介鬧熱彭生來東哭？孃子嘸得死了，是睏熟的。」<sup>40</sup> 其拉就冷笑其。<u>耶穌</u>撥其拉攏總走出，就帶勒孃子個爹孃等跟其個主顧，走進孃子睏個房裏，<sup>41</sup> 捏勒其手，等其話：「大利大，古米。」翻出來就是，「孃子，我謳爾爬起。」個解說。<sup>42</sup> 孃子立刻爬起，會走了，其年紀有十二歲了。其拉弄大稀奇。<sup>43</sup> <u>耶穌</u>就再三叮囑其拉，嘸得好撥人家得知箇起事幹。又謳其拉挔點撥孃子喫喫。

---

### Mk. VI.

*YIÆ-SU* li-kʽæ keh-deo, tseo tao Zi-go peng di-fông: meng-du keng-leh Gyi kyʽi.

<u>耶穌</u>離開箇頭，走到自個本地方，門徒跟勒其去。

<sup>2</sup> Tao en-sih-nyih Gyi læ jü-we-dông-li kông dao-li: yiu hyü-to nying tʽing-meng, ziu kyʽih-hoh, z-ka wô, “Keh-go Nying dzong ʽah-li ka teh-djôh keh-sing z-ken? sô s-peh Gyi go tsʽong-ming dza do ni, we tsʽing-siu tso-cʽih ka do jing-tsih læ! <sup>3</sup> Gyi kyʽi feh-z Mô-li-üô-go Ng-ts, keh-go moh-ziang s-vu ma? *Kyʽi* *feh-z* Yüô-kôh, Iah-si, Yiu-da, Si-meng-go Hyüong-di ma? Gyi tsi-me kyʽi feh-z ah-lah dông-deo djü-tong ma?” Ziu in-tseng kyʽi-diao Gyi. <sup>4</sup> Yiæ-su teng gyi-lah wô, “Sin-cü-nying, ziah feh-z læ gyi-zi-go di-fông, zi-go tsʽing-kyün, zi-go oh-lô, tsæ-ve m-tʽi-min-go.”

<sup>2</sup> 到安息日其來聚會堂裏講道理。有許多人聽聞，就喫𢞕，是介話：「箇個人從何裏介得着箇星事幹？所賜撥其個聰明咋大呢，會親手做出介大神蹟來！<sup>3</sup> 其豈弗是<u>馬利亞</u>個兒子，箇個木匠師父嗎？豈弗是<u>雅各</u>、<u>約西</u>、<u>猶大</u>、<u>西門</u>個兄弟嗎？其姊妹豈弗是阿拉蕩頭住東嗎？」就嫌憎棄掉其。<sup>4</sup> <u>耶穌</u>等其拉話：「先知人，若弗是來其自個地方，自個親眷，自個屋落，再𣍐嘸體面個。」

<sup>5</sup> Keh-lah læ keh-deo feh neng-keo tso soh-go jing-tsih, tsih-yiu siu en-en kyi-go bing-nying, i gyi hao. <sup>6</sup> Ping-tsʽia hyi-gyi gyi-lah feh siang-sing-go sing. Ziu tseo-pin dön-kyʽün-go hyiang-tsʽeng læ-tih kông dao-li.

<sup>5</sup> 箇拉來箇頭弗能夠做啥個神蹟，只有手按按幾個病人，醫其好。<sup>6</sup> 並且稀奇其拉弗相信個心。就走遍團圈個鄉村來的講道理。

<sup>7</sup> *YIÆ-SU* eo-long jih-nyi-go meng-du, liang-liang tah-pæn tsʽa gyi-lah kyʽi; s-peh gyi-lah gyün-ping *hao* *cü-voh* ao-tsao kyü: <sup>8</sup> yi feng-fu gyi-lah, djü-leh bông ts-nga, ih-ngæn m-nao ta lu-zông yüong-go tong-si; ʽôh-tsia pao-voh, ʽôh-tsia kyʽüoh-zih, ʽôh-tsia liao-kyiao-li-go dong-din, tu m-nao ta: <sup>9</sup> tsih-yiu ʽa cʽün-ts; yia m-nao cʽün shông-be i-zông. <sup>10</sup> Yi teng gyi-lah wô, “Ze-bin soh-go di-fông ng-lah tseo-tsing ih-veng nying-kô, ziu hao keh-deo deng-lôh, ih-dzih tao kyʽi-go z-ʽeo. <sup>11</sup> Ziah yiu nying feh kʽeng tsih-ziu ng-lah, feh kʽeng tʽing ng-lah go, hao li-kʽæ gyi, hwah-diao ng-lah kyiah-ti-ʽô-go na-nyi peh gyi-lah tso te-tsing. Ngô tsing wô-hyiang ng-lah dao, Tao sing-pʽun nyih-ts, Sô-to-mô teng Ngo-mo-lah-go ying-vah pi keh-go zing-li wa kyʽing-kʽo.”

<sup>7</sup> <u>耶穌</u>謳攏十二個門徒，兩兩搭班差其拉去，賜撥其拉權柄好制服鏖糟鬼。<sup>8</sup> 又吩咐其拉，除了棒之外，一眼嘸得好帶路上用個東西。或者包袱，或者喫食，或者繚繳裏個銅鈿，都嘸得好帶。<sup>9</sup> 只有鞋穿仔，也嘸得好穿雙倍衣裳。<sup>10</sup> 又等其拉話：「隨便啥個地方爾拉走進一份人家，就好箇頭庉落，一直到去個時候。<sup>11</sup> 若有人弗肯接受爾拉，弗肯聽爾拉個，好離開其，甩掉爾拉腳底下個淖泥撥其拉做對證。我真話向爾拉道，到審判日子，<u>所多瑪</u>等<u>蛾摩拉</u>個刑罰比箇個城裏還輕可。」

<sup>12</sup> *Meng-du* tseo-cʽih-kyʽi djün dao-li, *eo* nying we-sing-cün-i: <sup>13</sup> ping-tsʽia ken-cʽih hyü-to kyü; yi do-leh yiu fu hyü-to sang-bing cü-kwu, i gyi hao.

<sup>12</sup> 門徒走出去傳道理，謳人回心轉意。<sup>13</sup> 並且趕出許多鬼，又馱勒油傅許多生病主顧，醫其好。

<sup>14</sup> <sup>\[1\]</sup>Hyi-lih wông tʽing-meng, (ing-we Yiæ-su-go ming-sing yi-kying yiang-kʽæ-de,) ziu wô, “ʽAng-si-li-go Iah-ʽen dzong si-nying cong-nyiang weh-cün-læ-de; keh-lah we hyin-cʽih keh-sing jing-tsih læ.” <sup>15</sup> Yiu-sing nying wô, “Z Yi-li-üô:” yiu-sing wô, “Z sin-cü-nying, ʽôh-tsia ziang ih-go *kwu-z-tsin* sin-cü-nying ka.” <sup>16</sup> Hyi-lih ih tʽing-meng, wô, “Keh ziu-z ngô sô tsæn gyi deo go Iah-ʽen: gyi z dzong si-nying cong-nyiang weh-cün-læ-go.”

<sup>14</sup> <u>希律</u>王聽聞（因爲<u>耶穌</u>個名聲已經揚開了），就話：「行洗禮個<u>約翰</u>從死人中央活轉來了，箇拉會顯出箇星神蹟來。」<sup>15</sup> 有星人話：「是<u>以利亞</u>。」有星話：「是先知人，或者像一個古時節先知人介。」<sup>16</sup> <u>希律</u>一聽聞，話：「箇就是我所斬其頭個<u>約翰</u>，其是從死人中央活轉來個。」

<sup>17</sup> Keh-go Hyi-lih *zin-deo* <sup>\[1\]</sup>we-leh gyi hyüong-di Fi-lih-go lao-nyüing Hyi-lo-ti-go z-ken, tsʽa nying kʽô Iah-ʽen, bo gyi læ lao-kæn-li; Hyi-lih z cʽü Hyi-lo-ti. <sup>18</sup> Iah-ʽen teng Hyi-lih wô, “Ng feh ing-kæ cʽü hyüong-di-go lao-nyüing.” <sup>19</sup> Keh-lah Hyi-lo-ti ün-ʽeng Iah-ʽen, tang-sön sah gyi; tsih-z feh neng-keo. <sup>20</sup> Ing-we Hyi-lih hyiao-teh Iah-ʽen tso-nying yi tsing-dzih yi sing-jün, keh-lah pʽô-gyü gyi, <sup>\[2\]</sup>pao-wu gyi; wa-yiu tʽing gyi kông ziu tso hyü-to z-ken, ping-tsʽia hwun-hyi tʽing gyi. <sup>21</sup> <sup>\[3\]</sup>Tao-leh ih-go kyi-we-go nyih-ts, ziu-z Hyi-lih læ gyi-go sang-nyih bæn-tsiu, tsʽing keh-sing do kwun-fu, tsʽin-tsong, teng Kyüô-li-li kwe-djong-go nying; <sup>22</sup> keh Hyi-lo-ti-go nön tseo-tsing-læ tʽiao-vu, peh Hyi-lih teng dong-zih-go nying-kʽah tu hwun-hyi; koh-wông ziu teng nyiang-ts wô, “Ze ng iao soh-si tao ng, ngô ziu peh ng.” <sup>23</sup> Ping-tsʽia teng gyi vah ih-go tsiu, z-ka wô, “Feh-leng tʽao ngô soh-si, ziu-z ngô koh-kô ih-pun, ngô tu we peh ng.” <sup>24</sup> Nyiang-ts ziu tseo-cʽih, teng ah-nyiang wô, “Ngô hao tʽao soh-go tong-si?” Ah-nyiang wô, “ʽAng-si-li Iah-ʽen-go deo.” <sup>25</sup> Gyi ziu kwʽa-kwʽa tseo-tsing-kyʽi kyin koh-wông, tʽao gyi, z-ka wô, “Ngô iao ng pô ʽAng-si-li Iah-ʽen-go deo, bun-li tsi-ts, lih-kʽeh s-peh ngô.” <sup>26</sup> Koh-wông do-nyiang iu-meng; tsih-z we-leh vah-ko-tsiu, yi we-leh dong-zih-go nying-kʽah læ-tong, feh iao we-foh gyi. <sup>27</sup> Koh-wông ziu tsʽa <sup>\[4\]</sup>kwe-ts-siu, feng-fu kyʽi do Iah-ʽen-go deo. Gyi ziu kyʽi, læ lao-kæn-li tsæn Iah-ʽen-go deo; <sup>28</sup> pô deo bun-li tsi-ts do-læ peh nyiang-ts: nyiang-ts do-kyʽi peh gyi ah-nyiang. <sup>29</sup> Iah-ʽen-go meng-du tʽing-meng, ziu læ pô gyi s-siu tsông-leh veng-mo-li.

<sup>17</sup> 箇個<u>希律</u>前頭爲了其兄弟<u>腓力</u>個老𡢿<u>希羅底</u>個事幹<sup>\[1\]</sup>，差人抲<u>約翰</u>，縛其來牢監裏。<u>希律</u>是娶<u>希羅底</u>。<sup>18</sup> <u>約翰</u>等<u>希律</u>話：「爾弗應該娶兄弟個老𡢿。」<sup>19</sup> 箇拉<u>希羅底</u>冤恨<u>約翰</u>，打算殺其，只是弗能夠。<sup>20</sup> 因爲<u>希律</u>曉得<u>約翰</u>做人又正直又聖善，箇拉怕懼其，保護<sup>\[2\]</sup>其，還有聽其講就做許多事幹，並且歡喜聽其。<sup>21</sup> 到了一個機會個日子<sup>\[3\]</sup>，就是<u>希律</u>來其個生日辦酒，請箇星大官府、千總、等<u>加利利</u>貴重個人。<sup>22</sup> 箇<u>希羅底</u>個囡走進來跳舞，撥<u>希律</u>等同席個人客都歡喜，國王就等孃子話：「隨爾要啥西到爾，我就撥爾。」<sup>23</sup> 並且等其罰一個咒，是介話：「弗論討我啥西，就是我國家一半，我都會撥爾。」<sup>24</sup> 孃子就走出，等阿孃話：「我好討啥個東西？」阿孃話：「行洗禮<u>約翰</u>個頭。」<sup>25</sup> 其就快快走進去見國王，討其，是介話：「我要爾把行洗禮<u>約翰</u>個頭，盤裏𣥼仔，立刻賜撥我。」<sup>26</sup> 國王大樣憂悶，只是爲了罰過咒，又爲了同席個人客來東，弗要回覆其。<sup>27</sup> 國王就差劊子手<sup>\[4\]</sup>，吩咐去馱<u>約翰</u>個頭。其就去，來牢監裏斬<u>約翰</u>個頭，<sup>28</sup> 把頭盤裏𣥼仔馱來撥孃子。孃子馱去撥其阿孃。<sup>29</sup> <u>約翰</u>個門徒聽聞，就來把其屍首葬勒墳墓裏。

<sup>\[1\] Y. ʽE. 30. 耶（穌）後（頭）30（年）。（原註）</sup></sup>

<sup>\[2\] *ʽOh wô*, kʽen-djong. 或話看重。（原註）</sup>

<sup>\[3\] Y. ʽE. 32. 耶（穌）後（頭）32（年）。（原註）</sup>

<sup>\[4\] *ʽÔh wô*, gying-sing-ping. 或話近身兵。（原註）</sup>

<sup>30</sup> S-DU jü-long tao Yiæ-su u-sen læ, pô yiang-yiang sô tso-go z-ken, sô kông-go dao-li, tu tʽong-cü Gyi. <sup>31</sup> *Yiæ-su* ziu teng gyi-lah wô, “Ng-lah zi hao s-ʽô tao ih-tʽah kwʽông-iæ di-fông kyʽi tsiang-sih ih-zông.” Ing-we læ-læ-kyʽi-kyʽi-go nying to, lin kyʽüoh-væn tu m-kong-fu. <sup>32</sup> Gyi-lah ziu lôh jün, s-ʽô tao ih-tʽah kwʽông-iæ di-fông kyʽi-de.

<sup>30</sup> 使徒聚攏到<u>耶穌</u>烏碎來，把樣樣所做個事幹，所講個道理，都通知其。<sup>31</sup> <u>耶穌</u>就等其拉話：「爾拉自好私下到一埭曠野地方去將息一晌。」因爲來來去去個人多，連喫飯都嘸工夫。<sup>32</sup> 其拉就落船，私下到一埭曠野地方去了。

<sup>33</sup> Yiu ih-do-dziao nying kʽen-kyin gyi-lah kyʽi, yiu hyü-to nying-teh Yiæ-su go; ziu dzong kôh zing-li bu-ʽang-peng-long tao keh-deo, ping-tsʽia sin-jü gyi-lah tseo-tao, yi jü-long Gyi u-sen læ. <sup>34</sup> Yiæ-su tseo-cʽih-læ, kʽen-kyin yiu ih-do-dziao nying, ziu fah dz-pe-sing æ-lin gyi-lah, ing-we tsing-ziang m-nying dzing-kwun-go yiang ka; Gyi ziu pô hyü-to z-ken kao-hyüing gyi-lah.

<sup>33</sup> 有一大潮人看見其拉去，有許多認得<u>耶穌</u>個，就從各城裏步行奔攏到箇頭，並且先如其拉走到，又聚攏其烏碎來。<sup>34</sup> <u>耶穌</u>走出來，看見有一大潮人，就發慈悲心哀憐其拉，因爲正像嘸人成管個羊介，其就把許多事幹教訓其拉。

<sup>35</sup> Z-ʽeo yi-kying dzi-de, meng-du tseo-long-læ, teng Gyi wô, “Dông-deo z kwʽông-iæ di-fông, z-ʽeo yi-kying dzi-de; <sup>36</sup> hao sæn-kʽæ keh-sing nying, peh gyi-lah tao dön-kyʽün hyiang-ʽô teng tsʽeng-zông, zi kyʽi ma kyʽüoh-zih: ing-we gyi-lah m-kao soh-go hao kyʽüoh.” <sup>37</sup> Yiæ-su we-teh gyi-lah, wô, “Ng-lah hao peh gyi-lah kyʽüoh.” *Meng-du* teng Gyi wô, “Ah-lah næn-dao hao kyʽi ma nyiæn-liang nying-ts-go mun-deo, feng peh gyi-lah kyʽüoh ma!” <sup>36</sup> Yiæ-su teng gyi-lah wô, “Ng-lah yiu kyi-go mun-deo læ-tong? hao kyʽi kʽen-kʽen-siang.” Gyi-lah kʽen-ko-ts wô, “Ng-go; wa-yiu liang-kwang ng.” <sup>39</sup> *Yiæ-su* ziu feng-fu gyi-lah peh cong-nying læ tsʽing-tsʽao tʽæn-li tsong-tang-tsong zo-tæn-lôh. <sup>40</sup> Gyi-lah ziu de-tang-de zo-lôh, ih-pah ih-de yia yiu, ng-jih ih-de yia yiu. <sup>41</sup> *Yiæ-su* do-leh keh ng-go mun-deo liang-kwang ng, deo dæ-kyʽi hyiang tʽin, coh-foh-ts; pô mun-deo pʽah-tæn-kʽæ, kao-fu meng-du hao pa læ gyi-lah min-zin: keh liang-kwang ng yia feng peh cong-nying. <sup>42</sup> Long-tsong tu kyʽüoh-ko, yi kyʽüoh-pao-de. <sup>43</sup> Siu-jih ling-se, yiu mun-mun jih-nyi læn; yi *siu-jih* kyʽüoh-dzing-go ng. <sup>44</sup> kyʽüoh keh-sing mun-deo go cü-kwu, nen iah-læ yiu ng-tsʽin.

<sup>35</sup> 時候已經遲了，門徒走攏來，等其話：「蕩頭是曠野地方，時候已經遲了。<sup>36</sup> 好散開箇星人，撥其拉到團圈鄉下等村上，自去買喫食。因爲其拉嘸告啥個好喫。」<sup>37</sup> <u>耶穌</u>回答其拉，話：「爾拉好撥其拉喫。」門徒等其話：「阿拉難道好去買廿兩銀子個饅頭，分撥其拉喫嗎！」<sup>38</sup> <u>耶穌</u>等其拉話：「爾拉有幾個饅頭來東？好去看看相。」其拉看過仔話：「五個，還有兩梗魚。」<sup>39</sup> <u>耶穌</u>就吩咐其拉撥衆人來青草灘裏總打總坐帶落。<sup>40</sup> 其拉就隊打隊坐落，一百一隊也有，五十一隊也有。<sup>41</sup> <u>耶穌</u>馱勒箇五個饅頭兩梗魚，頭抬起向天，祝福仔，把饅頭𤖼帶開，交付門徒好擺來其拉面前。箇兩梗魚也分撥衆人。<sup>42</sup> 攏總都喫過，又喫飽了。<sup>43</sup> 收拾零碎，有滿滿十二籃，又收拾喫剩個魚。<sup>44</sup> 喫箇星饅頭個主顧，男約來有五千。

<sup>45</sup> *Yiæ-su* ze-siu tsʽe meng-du lôh jün, sin tao te-ngen Pah-sæ-da di-fông kyʽi; Zi iao teng tao sæn-kʽæ keh-do-dziao nying. <sup>46</sup> Teng gyi-lah bih-kʽæ-ts, ziu tao sæn-li kyʽi tao-kao.

<sup>45</sup> <u>耶穌</u>隨手催門徒落船，先到對岸<u>伯賽大</u>地方去。自要等到散開箇大潮人。<sup>46</sup> 等其拉別開仔，就到山裏去禱告。

<sup>47</sup> Yi-kying yia-kwʽa, keh-tsah jün læ hæ-go cong-nyiang, Yiæ-su doh-zi læ ngen-zông. <sup>43</sup> Kʽen-kyin meng-du jün tsʽang-leh ting kyʽih-lih, ing-we teo-fong-go yün-kwu; tông-yia mao s-kang z-ʽeo, tao gyi-lah u-sen kyʽi; z hæ min-teng ka tseo-leh-kyʽi; tang-tsiang iao tseo gyi-lah ko-deo. <sup>49</sup> Meng-du kʽen-kyin Gyi hæ min-teng læ-kæn tseo, dao-z ih-go hyin-ling, ziu wæ-wæ-hyiang eo-kyʽi-læ: <sup>50</sup> ing-we gyi-lah long-tsong kʽen-kyin Gyi, kyʽih-hoh-de. *Yiæ-su* lih-kʽeh teng gyi-lah kông ih-sing, z-ka wô, “Fông-sing; z Ngô; hao-vong pʽô.” <sup>51</sup> Ziu tseo-tsing gyi-lah jün-li; fong ziu sih-de. Gyi-lah sing-li veng-nga kyʽih-hoh, do-nyiang hyi-gyi. <sup>52</sup> Gyi-lah tsʽeng-feh-tao keh-sing mun-deo-go z-ken, ing-we gyi-lah-go sing ngang.

<sup>47</sup> 已經夜快，箇隻船來海個中央，<u>耶穌</u>獨自來岸上。<sup>48</sup> 看見門徒船撐勒頂喫力，因爲鬥風個緣故。當夜毛四更時候，到其拉烏碎去。是海面頂介走勒去，打賬要走其拉過頭。<sup>49</sup> 門徒看見其海面頂來間走，道是一個顯靈，就懷懷響謳起來。<sup>50</sup> 因爲其拉攏總看見其，喫𢞕了。<u>耶穌</u>立刻等其拉講一聲，是介話：「放心，是我，好甮怕。」<sup>51</sup> 就走進其拉船裏，風就息了。其拉心裏分外喫𢞕，大樣稀奇。<sup>52</sup> 其拉忖弗到箇星饅頭個事幹，因爲其拉個心硬。

<sup>53</sup> Gyi-lah ziu du-ko tao Keh-nyi-sah-leh di-fông, long ngen. <sup>54</sup> Dzong jün-li tseo-zông, nying-kô ziu nying-teh Yiæ-su; <sup>55</sup> peng-cün s-deh-lön-kyʽün di-fông, pô pʽu-pæn dæ-leh sang-bing cü-kwu, tʽing-meng Gyi læ ʽah-li, ziu dæ tao keh-deo. <sup>56</sup> Væn-pah *Yiæ-su* sô tseo-tsing-go, feh-leng zing-li, tsʽeng-zông, hyiang-ʽô, nying-kô pô sang-bing-go cü-kwu fông læ z-min-zông; gyiu-gyiu Gyi tæn-tsih peh gyi-lah en-en Gyi i-zông ken-den: z en-go cü-kwu tu hao-de.

<sup>53</sup> 其拉就渡過到<u>革尼撒勒</u>地方，攏岸。<sup>54</sup> 從船裏走上，人家就認得<u>耶穌</u>，<sup>55</sup> 奔轉四凸亂圈地方，把鋪板抬勒生病主顧，聽聞其來何裏，就抬到箇頭。<sup>56</sup> 凡百<u>耶穌</u>所走進個，弗論城裏、村上、鄉下，人家把生病個主顧放來市面上。求求其單只撥其拉按按其衣裳衦頭，是按個主顧都好了。

---

### Mk. VII.

Yiu Fah-li-sæ nying teng kyi-go doh-shü-nying, dzong Yiæ-lu-sah-leng læ-go, dô-kô tseo tao Yiæ-su u-sen. <sup>2</sup> Kʽen-kyin Gyi kyi-go meng-du pô <sup>\[1\]</sup>feh kyih-zing-go siu læ-kæn kyʽüoh-væn; (ziu-z m-neh gyiang-ko-go siu;) keh-lah pʽi-bing. <sup>3</sup> (Ing-we Fah-li-sæ nying teng long-tsong Yiu-tʽa nying, iao siu tsu-tsong djün-lôh-læ-go kwu-tin, ziah feh-z <sup>\[2\]</sup>siao-siao-sing-sing gyiang-gyiang siu, feh kyʽüoh-væn. <sup>4</sup> Ping-tsʽia dzong z-min-zông *kyü-læ*, feh gyiang-gyiang yia feh kyʽüoh-go. Wa-yiu hyü-to bih-nyiang-kao z-ken z gyi-lah tsih-ziu iao pô-siu-go; ziu-z gyiang-gyiang pe-ts, un-tsæn, dong-beng, teng tʽah-zông keh-sing.) <sup>5</sup> Keh-tsao keh-sing Fah-li-sæ nying teng doh-shü-nying meng-meng Yiæ-su, wô, “Ng-go meng-du dza-we feh i tsu-tsong djün-lôh-læ-go kwu-tin, feh tsôh gyiang-siu ziu kyʽüoh-væn?”

有<u>法利賽</u>人等幾個讀書人，從<u>耶路撒冷</u>來個，大家走到<u>耶穌</u>烏碎。<sup>2</sup> 看見其幾個門徒把弗潔淨<sup>\[1\]</sup>個手來間喫飯；（就是嘸得滰過個手）箇拉批評。<sup>3</sup> （因爲<u>法利賽</u>人等攏總<u>猶太</u>人，要守祖宗傳落來個古典，若弗是小小心心滰滰手<sup>\[2\]</sup>，弗喫飯。<sup>4</sup> 並且從市面上歸來，弗滰滰也弗喫個。還有許多別樣告事幹是其拉接受要把守個，就是滰滰杯子、碗盞、銅盆、等榻上箇星。）<sup>5</sup> 箇遭箇星<u>法利賽</u>人等讀書人問問<u>耶穌</u>，話：「爾個門徒咋會弗依祖宗傳落來個古典，弗作滰手就喫飯？」

<sup>\[1\] *ʽÔh-wô*, se-djông-go. 或話，隨常個。（原註）</sup>

<sup>\[1\] *ʽÔh-wô*, peh-djông; *ʽôh*, ih-dzih tao siu-tsang-cü-den; *ʽôh*, s gyün-deo gyiang. 或話，不常；或一直到手㬹株頭；或，使拳頭滰。（原註）</sup>

<sup>6</sup> Yiæ-su we-teh gyi-lah, wô, “Yi-sæ-üô ts-tin ng-lah kô-hao-nying yü-sin kông-go shih-wô jih-dzæ z-go, ziang gyi sia-tih, wô, ‘Keh-go pah-sing cü-pô kying-djong Ngô; tsih-z gyi-lah-go sing teng Ngô li-yün. <sup>7</sup> Gyi-lah yüong nying-go feng-fu tông *Jing-ming-go* kao-hyüing, z bah-lih-lih voh-z Ngô.’ \[Y. 29. 13.\] <sup>8</sup> Ing-we ng-lah z kyʽi-diao Jing-ming-go lih-fah, pô-siu nying djün-lôh-læ-go kwu-tin, ziang gyiang un-tsæn pe-ts: yi tso hyü-to keh-cong-ka z-ken.” <sup>9</sup> Yi teng gyi-lah wô, “Ng-lah jih-dzæ z <sup>\[1\]</sup>fi-diao Jing-ming-go lih-fah, deh-we kyʽi pô-siu ng-lah djün-lôh-læ-go kwu-tin. <sup>10</sup> Mo-si z-ka wô, ‘Yüong kying-djong ng-go vu-meo:’ \[C. 2O. 12.\] yi wô, ‘Zôh-mô ah-tia ʽôh-tsia ah-nyiang cü-kwu, pih iao bæn gyi si-ze.’ \[C. 21. 17.\] <sup>11</sup> Dæn-z ng-lah wô, Ziah yiu nying teng gyi ah-tia ʽôh-tsia ah-nyiang wô, Ngô ing-tông tao ng go hao-cʽü z Koh-pæn, ziu-z, tseng-kyʽi *peh* *Jing-ming* go ka-shih,—— <sup>12</sup> ng-lah ʽeo-deo feh hyü gyi tsæ do soh-go hao-cʽü kyʽi tao ah-tia teng ah-nyiang. <sup>13</sup> Z-ka, we-leh ng-lah djün-kʽæ-go kwu-tin, fi-diao Jing-ming-go dao-li. Ng-lah yi tso hyü-to keh-cong-ka z-ken.”

<sup>6</sup> <u>耶穌</u>回答其拉，話：「<u>以賽亞</u>指點爾拉假好人預先講個說話實在是個，像其寫的，話：『箇個百姓嘴巴敬重我，只是其拉個心等我離遠。<sup>7</sup> 其拉用人個吩咐當神明個教訓，是白力力服侍我。』\[Y. 29. 13.\] <sup>8</sup> 因爲爾拉是棄掉神明個律法，把守人傳落來個古典，像滰碗盞杯子，又做許多箇種介事幹。」<sup>9</sup> 又等其拉話：「爾拉實在是廢掉<sup>\[1\]</sup>神明個律法，特爲去把守爾拉傳落來個古典。<sup>10</sup> <u>摩西</u>是介話：『用敬重爾個父母。』\[C. 2O. 12.\] 又話：『𧮙罵阿爹或者阿孃主顧，必要辦其死罪。』\[C. 21. 17.\] <sup>11</sup> 但是爾拉話，若有人等其阿爹或者阿孃話，我應當到爾個好處是各般，就是，尊起撥神明個解說，——<sup>12</sup> 爾拉後頭弗許其再馱啥個好處去到阿爹等阿孃。<sup>13</sup> 是介，爲了爾拉傳開個古典，廢掉神明個道理。爾拉又做許多箇種介事幹。」

<sup>14</sup> *Yiæ-su* ziu eo long-tsong keh-dziao nying læ, teng gyi-lah wô, “Ng-lah cong-nying kæ tʽing Ngô, yia yüong ming-bah: <sup>15</sup> dzong nying-go nga-deo tseo-tsing-go tong-si feh neng-keo long gyi ao-tsao; tsih-yiu dzong gyi li-hyiang cʽih-læ-go, keh-sing z we long nying ao-tsao. <sup>16</sup> Yiu ng-to we tʽing go cü-kwu, kæ tʽing.”

<sup>14</sup> <u>耶穌</u>就謳攏總箇潮人來，等其拉話：「爾拉衆人該聽我，也用明白。<sup>15</sup> 從人個外頭走進個東西弗能夠弄其鏖糟，只有從其裏向出來個，箇星是會弄人鏖糟。<sup>16</sup> 有耳朵會聽個主顧，該聽。」

<sup>17</sup> Yiæ-su li-kʽæ keh-dziao nying tseo-tsing oh-lô go z-ʽeo, meng-du ziu meng Gyi keh pi-fông-go i-s. <sup>18</sup> Gyi wô, “Lin ng-lah yia we z-ka feh ming-bah ma! Soh feh hyiao-teh, væn-pah dzong nga-deo tseo-tsing nying li-hyiang go feh neng-keo long gyi ao-tsao? <sup>19</sup> Ing-we m-neh tseo-tsing gyi sing-li, z *ʽang-lôh* du-bi; ziu ka-cʽih kʽang-ts-li: z-ka, gyi væn-pah sô kyʽüoh-go hwô ken-zing-de.” <sup>20</sup> Yi wô, “Dzong nying cʽih-læ-go, keh z we long gyi ao-tsao. <sup>21</sup> Ing-we dzong li-hyiang, nying-go sing-li fah-cʽih-læ-go, z yiu ôh-go tsʽeng-deo, tʽeo lao-nyüing, biao piao-ts, tso hyüong-siu, <sup>22</sup> tso dao-zeh, tʽen-dzæ, ôh-doh, kæn-tsô, eo s-yüoh, sang tu-gyi, teng pông-hwe, kyiao-ngao, gwông-vông, keh-sing. <sup>23</sup> Væn-pah keh-cü-ka w̆a-cʽü tu z dzong li-deo cʽih-læ, we long nying ao-tsao go.”

<sup>17</sup> <u>耶穌</u>離開箇潮人走進屋落個時候，門徒就問其箇比方個意思。<sup>18</sup> 其話：「連爾拉也會是介弗明白嗎！啥弗曉得，凡百從外頭走進人裏向個弗能夠弄其鏖糟？<sup>19</sup> 因爲嘸得走進其心裏，是行落肚皮，就解出坑子裏。是介，其凡百所喫個化乾淨了。」<sup>20</sup> 又話：「從人出來個，箇是會弄其鏖糟。<sup>21</sup> 因爲從裏向，人個心裏發出來個，是有惡個忖頭，偷老𡢿，嫖婊子，做兇手，<sup>22</sup> 做盜賊，貪財，惡毒，奸詐，謳私慾，生妒忌，等謗毀，驕傲，狂妄，箇星。<sup>23</sup> 凡百箇株介壞處都是從裏頭出來，會弄人鏖糟個。」

<sup>24</sup> *YIÆ-SU* dzong keh-deo dong-sing, tao Tʽe-lo Si-teng di-ka kyʽi: tseo-tsing ih-veng nying-kô, feh iao peh bih-nying teh-cü; tsih-z ing-mun-feh-læ. <sup>25</sup> Ing-we yiu ih-go nyü-nying, gyi siao nön be ao-tsao kyü vu-tih, tʽing-meng Yiæ-su-go z-ken, tseo-læ boh-tao Gyi-go kyiah-ʽô. <sup>26</sup> Keh-go nyü-nying z <sup>\[1\]</sup>Hyi-lah nying, sang læ Jü-li-Fi-nyi-kyi keh koh go: gyi gyiu Yiæ-su teng gyi nön ken-cʽih keh-go kyü. <sup>27</sup> Yiæ-su teng gyi wô, “Kæ peh ng-nô sin kyʽüoh-pao: m-neh hao do ng-nô-go kyʽüoh-zih tiu peh wun-kyi.” <sup>28</sup> Keh nyü-nying we-teh Gyi, wô, “Cü, z-go: ing-we wun-kyi læ coh-teng-ʽô yia kyʽüoh siao-nying tih-lôh-go ling-se.” <sup>29</sup> *Yiæ-su* teng gyi wô, “We-leh keh-kyü shih-wô, ng hao kyʽi; kyü yi-kying dzong ng-go nön tseo-cʽih-de.” <sup>30</sup> Gyi tseo tao oh-li; kʽen-kyin kyü yi-kying tseo-cʽih-de, nön læ min-zông-li kwʽeng-kæn.

<sup>24</sup> <u>耶穌</u>從箇頭動身，到<u>推羅</u> <u>西頓</u>地界去。走進一份人家，弗要撥別人得知，只是隱瞞弗來。<sup>25</sup> 因爲有一個女人，其小囡被鏖糟鬼附的，聽聞<u>耶穌</u>個事幹，走來伏倒其個腳下。<sup>26</sup> 箇個女人是<u>希臘</u>人<sup>\[1\]</sup>，生來<u>敘利腓尼基</u>箇國個。其求<u>耶穌</u>等其囡趕出箇個鬼。<sup>27</sup> <u>耶穌</u>等其話：「該撥兒囡先喫飽。嘸得好馱兒囡個喫食丟撥黃狗。」<sup>28</sup> 箇女人回答其，話：「主，是個。因爲黃狗來桌凳下也喫小人跌落個零碎。」<sup>29</sup> <u>耶穌</u>等其話：「爲了箇句說話，爾好去，鬼已經從爾個囡走出了。」<sup>30</sup> 其走到屋裏，看見鬼已經走出了，囡來眠牀裏睏間。

<sup>\[1\] *ʽÔh-wô*, bih-koh-nying. 或話，別國人。（原註）</sup>

<sup>31</sup> *YIÆ-SU* li-kʽæ Tʽe-lo Si-teng di-ka, tang Di-kyüô-po-li di-fông ka cün-ko, dzing-gyiu tao Kyüô-li-li hæ pin-yin. <sup>32</sup> Yiu nying ta-leh ih-go long-bang yi z keh-zih-din cü-kwu læ, gyiu Yiæ-su siu en-en gyi. <sup>33</sup> *Yiæ-su* ling-leh gyi li-kʽæ keh-dziao nying tao s-ʽô u-dông; pô ts-deo l̆ong-tsing gyi ng-to-li, yi tʽu zæn-tʽu, en-en gyi zih-deo; <sup>34</sup> deo dæ-kyʽi hyiang tʽin, tʽæn ih-kʽeo kyʽi, teng gyi wô, “Yi-fah-da,” ziu-z “Hao kʽæ-kʽæ-læ” go ka-shih. <sup>35</sup> Gyi-go ng-to lih-kʽeh ziu kʽæ-de, zih-deo-go kyih ka-sæn, kông shih-wô ziu ʽao-sao-de.

<sup>31</sup> <u>耶穌</u>離開<u>推羅</u> <u>西頓</u>地界，打<u>地加波利</u>地方介轉過，仍舊到<u>加利利</u>海邊沿。<sup>32</sup> 有人帶勒一個聾𦗭又是吃舌頭主顧來，求<u>耶穌</u>手按按其。<sup>33</sup> <u>耶穌</u>領勒其離開箇潮人到私下烏蕩，把指頭弄進其耳朵裏，又吐饞唾，按按其舌頭，<sup>34</sup> 頭抬起向天，嘆一口氣，等其話：「以法大」就是「好開開來」個解說。<sup>35</sup> 其個耳朵立刻就開了，舌頭個結解散，講說話就豪𢜶了。

<sup>36</sup> *Yiæ-su* ting-côh gyi-lah m-nao wô hyiang nying-kô dao: dæn-z yüih ting-côh, gyi-lah yüih-fah yiang-kʽæ. <sup>37</sup> Ping-tsʽia hyi-gyi tao gyih-deo, z-ka wô, “Gyi yiang-yiang z-ken tso-leh hao: keh-sing long-bang, we peh gyi tʽing; ô-ts, we peh gyi kông.”

<sup>36</sup> <u>耶穌</u>叮囑其拉嘸得好話向人家道。但是越叮囑，其拉越發揚開。<sup>37</sup> 並且稀奇到極頭，是介話：「其樣樣事幹做勒好。箇星聾𦗭，會撥其聽；啞子，會撥其講。」

---

### Mk. VIII.

KEH-GO z-ʽeo yiu ih-do-dziao nying jü-long-tong, yi m-kao soh-go hao kyʽüoh, Yiæ-su ziu eo Gyi meng-du læ, teng gyi-lah wô, <sup>3</sup> “Ngô æ-lin keh-dziao nying, ing-we teng Ngô dô-kô læ-tong yi-kying sæn nyih de, *næn-kæn* m-kao hao kyʽüoh: <sup>3</sup> Ngô ziah peh gyi-lah ngo-leh kyü oh-li kyʽi, gyi-lah lu-li iao tʽeh-lih; ing-we yiu-sing z yün-yün ka læ-go.” <sup>4</sup> Meng-du we-teh Gyi, wô, “Dông-deo kwʽông-iæ di-fông, ʽah-li-læ yiu kyʽüoh-zih hao peh gyi-lah kyʽüoh-pao ni?” <sup>5</sup> *Yiæ-su* meng gyi-lah wô, “Ng-lah yiu kyi-go mun-deo læ-tong?” Gyi-lah wô, “Tsʽih-go.” <sup>6</sup> *Yiæ-su* ziu feng-fu keh-dziao nying di-yiang-li zo-tæn-lôh: do-leh keh tsʽih-go mun-deo, coh-zia-ts, pʽah-kʽæ, kao-fu meng-du hao pa-tæn-kʽæ; meng-du ziu pa læ keh-dziao nying min-zin. <sup>7</sup> Gyi-lah wa yiu kyi-kwang siao-siao-go ng: *Yiæ-su* *yi* coh-foh-ts, feng-fu yia z-ka kyʽi pa-kæn. <sup>8</sup> *Long-tsong* tu kyʽüoh-ko, yi kyʽüoh-pao-de: kyʽüoh-dzing-go ling-se siu-jih-long, yiu tsʽih læn. <sup>9</sup> kyʽüoh-go cü-kwu iah-læ yiu s-tsʽin nying. *Yiæ-su* ziu sæn-kʽæ gyi-lah.

箇個時候有一大潮人聚攏東，又嘸告啥個好喫，<u>耶穌</u>就謳其門徒來，等其拉話：<sup>2</sup> 「我哀憐箇潮人，因爲等我大家來東已經三日了，難間嘸告好喫。<sup>3</sup> 我若撥其拉餓勒歸屋裏去，其拉路裏要脫力，因爲有星是遠遠介來個。」<sup>4</sup> 門徒回答其，話：「蕩頭曠野地方，何裏來有喫食好撥其拉喫飽呢？」<sup>5</sup> <u>耶穌</u>問其拉話：「爾拉有幾個饅頭來東？」其拉話：「七個。」<sup>6</sup> <u>耶穌</u>就吩咐箇潮人地垟裏坐帶落，馱勒箇七個饅頭，祝謝仔，𤖼開，交付門徒好擺帶開，門徒就擺來箇潮人面前。<sup>7</sup> 其拉還有幾梗小小個魚。<u>耶穌</u>又祝福仔，吩咐也是介去擺間。<sup>8</sup> 攏總都喫過，又喫飽了。喫剩個零碎收拾攏，有七籃。<sup>9</sup> 喫個主顧約來有四千人。<u>耶穌</u>就散開其拉。

<sup>10</sup> Gyi ze-siu teng meng-du lôh jün, tao Da-mô-nu-da di-fông kyʽi. <sup>11</sup> Yiu Fah-li-sæ nying tseo-cʽih-læ, bun-meng Gyi, gyiu Gyi ih-go tʽin-li-go ziao-deo; *i-s* iao s-s Gyi. <sup>12</sup> Yiæ-su sing-li ziu tʽæn-kyʽi, z-ka wô, “Keh-go shü-dæ dza-we iao-siang gyiu ziao-deo ni? Ngô tsing wô hyiang ng-lah dao, Tsong feh hyin-cʽih ziao-deo peh keh-go shü-dæ kʽen.” <sup>13</sup> Ziu li-kʽæ gyi-lah, yi tseo-lôh jün, tao te-ngen kyʽi.

<sup>10</sup> 其隨手等門徒落船，到<u>大瑪努大</u>地方去。<sup>11</sup> 有<u>法利賽</u>人走出來，盤問其，求其一個天裏個兆頭，意思要試試其。<sup>12</sup> <u>耶穌</u>心裏就嘆氣，是介話：「箇個世代咋會要想求兆頭呢？我真話向爾拉道，總弗顯出兆頭撥箇個世代看。」<sup>13</sup> 就離開其拉，又走落船，到對岸去。

<sup>14</sup> *Meng-du* mông-kyi ta kyʽüoh-zih; gyi-lah jün-li m-kao bih-yiang læ-tong, tsih-yiu ih-go mun-deo. <sup>15</sup> *Yiæ-su* ting-côh gyi-lah, wô, “Yüong siao-sing kwu-djôh Fah-li-sæ nying-go kao-shü, teng Hyi-lih-go kao-shü.” <sup>16</sup> *Meng-du* ziu dô-kô nyi-leng, z-ka wô, “*Keh* *z* we-leh ah-lah m-neh mun-deo go yün-kwu.” <sup>17</sup> Yiæ-su hyiao-teh, ziu teng gyi-lah wô, “Ng-lah dza-we we-leh m-neh mun-deo læ-tih nyi-leng? Soh wa feh hyiao-teh, wa feh ming-bah ma? Ng-lah-go sing wa z ngang ma? <sup>18</sup> Ng-lah yiu ngæn-tsing dza-we feh we kʽen? yiu ng-to dza-we feh we tʽing? dza-we feh kyi-teh? <sup>19</sup> Ngô? zin-deo pʽah-kʽæ keh ng-go mun-deo feng peh ng-tsʽin nying, ng-lah siu-jih ling-se yiu mun-mun kyi læn?” Gyi-lah teng Gyi wô, “Jih-nyi.” <sup>20</sup> “Wa-yiu keh tsʽih-go *mun-deo* feng peh s-tsʽin nying, ng-lah siu-jih ling-se yiu mun-mun kyi læn?” Gyi-lah wô, “Tsʽih *læn*.” <sup>21</sup> Ziu teng gyi-lah wô, “*Ka-ni*, ng lah dza-we *wa* feh ming-bah?”

<sup>14</sup> 門徒忘記帶喫食，其拉船裏嘸告別樣來東，只有一個饅頭。<sup>15</sup> <u>耶穌</u>叮囑其拉，話：「用小心顧着<u>法利賽</u>人個酵水，等<u>希律</u>個酵水。」<sup>16</sup> 門徒就大家議論，是介話：「箇是爲了阿拉嘸得饅頭個緣故。」<sup>17</sup> <u>耶穌</u>曉得，就等其拉話：「爾拉咋會爲了嘸得饅頭來的議論？啥還弗曉得，還弗明白嗎？爾拉個心還是硬嗎？<sup>18</sup> 爾拉有眼睛咋會弗會看？有耳朵咋會弗會聽？咋會弗記得？<sup>19</sup> 我前頭𤖼開箇五個饅頭分撥五千人，爾拉收拾零碎有滿滿幾籃？」其拉等其話：「十二。」<sup>20</sup> 「還有箇七個饅頭分撥四千人，爾拉收拾零碎有滿滿幾籃？」其拉話：「七籃。」<sup>21</sup> 就等其拉話：「介呢，爾拉咋會還弗明白？」

<sup>22</sup> Tseo tao Pah-sæ-da; yiu nying ta ih-go hah-ts læ, gyiu Yiæ-su moh-moh gyi. <sup>23</sup> Gyi ziu l̆a-leh hah-ts-go siu, ling gyi tseo-cʽih hyiang-tsʽeng; keh-tsao tʽu zæn-tʽu læ gyi ngæn-tsing-li, pô siu en-en gyi, meng gyi yiu soh-si kʽen-kyin feh. <sup>24</sup> *Hah-ts* deo dæ-kyʽi kʽen-kʽen, z-ka wô, “Ngô kʽen-kyin nying, ziang jü ka, læ-tih tseo.” <sup>25</sup> Yi pô siu en-en gyi ngæn-tsing, peh gyi tsæ dæ-tæn-kyʽi kʽen-kʽen: gyi ziu zông-hao-nyiang, yiang-yiang tu kʽen-leh tsʽing-tʽong-de. <sup>26</sup> *Yiæ-su* eo gyi kyü oh-li kyʽi, z-ka wô, “M-nao tseo-tsing keh-go hyiang-tsʽeng kyʽi; yia m-nao wô hyiang hyiang-tsʽeng-li soh-go nying dao.”

<sup>22</sup> 走到<u>伯賽大</u>。有人帶一個瞎子來，求<u>耶穌</u>摸摸其。<sup>23</sup> 其就拉勒瞎子個手，領其走出鄉村，箇遭吐饞唾來其眼睛裏，把手按按其，問其有啥西看見弗。<sup>24</sup> 瞎子頭抬起看看，是介話：「我看見人，像樹介，來的走。」<sup>25</sup> 又把手按按其眼睛，撥其再抬帶起看看。其就上好樣，樣樣都看勒清通了。<sup>26</sup> <u>耶穌</u>謳其歸屋裏去，是介話：「嘸得好走進箇個鄉村去，也嘸得好話向鄉村裏啥個人道。」

<sup>27</sup> YIÆ-SU teng meng-du dong-sing, tao Kæ-sah-li-üô Fi-lih-pi keh-sing hyiang-tsʽeng kyʽi: lu-zông meng Gyi meng-du, wô, “Nying-kô wô Ngô z jü?” <sup>28</sup> Gyi-lah we-teh, z-ka wô, “*Yiu-teh* *wô* z ʽAng-si-li-go Iah-ʽen; yiu-teh *wô* z Yi-li-üô; wa-yiu *wô* z sin-cü-nying nen-cong ih-go.” <sup>29</sup> Yiæ-su teng gyi-lah wô, “Ng-lah wô Ngô z jü?” Pe-teh we-teh Gyi, wô, “Ng z keh-we Kyi-toh.” <sup>30</sup> Gyi ziu ting-côh gyi-lah, m-nao pô Gyi-go z-ken wô hyiang nying-kô dao.

<sup>27</sup> <u>耶穌</u>等門徒動身，到<u>該撒利亞</u> <u>腓力比</u>箇星鄉村去。路上問其門徒，話：「人家話我是誰？」<sup>28</sup> 其拉回答，是介話：「有得話是行洗禮個<u>約翰</u>，有得話是<u>以利亞</u>，還有話是先知人內中一個。」<sup>29</sup> <u>耶穌</u>等其拉話：「爾拉話我是誰？」<u>彼得</u>回答其，話：「爾是箇位<u>基督</u>。」<sup>30</sup> 其就叮囑其拉，嘸得好把其個事幹話向人家道。

<sup>31</sup> Keh-tsao *Yiæ-su* kao gyi-lah, wô, “Nying-go Ng-ts pih iao ziu hyü-to kwʽu-næn, peh tsiang-lao, tsi-s-deo, teng doh-shü-nying kyʽi-diao, peh gyi-lah long-sah, ko-leh sæn nyih yi weh-cün-læ.” <sup>32</sup> Gyi ming-tông-tông kông keh-go shih-wô. Pe-teh te-te Gyi, læn-tsu Gyi. <sup>33</sup> Yiæ-su nyin-cün, kʽen-kʽen meng-du, ziu tsah-vah Pe-teh, wô, “Sah-dæn tseo-ko: ing-we ng feh liu-sing Jing-ming-go z-ken, tæn *liu-sing* nying-go z-ken.”

<sup>31</sup> 箇遭<u>耶穌</u>教其拉，話：「人個兒子必要受許多苦難，撥長老、祭司頭、等讀書人棄掉，撥其拉弄煞，過了三日又活轉來。」<sup>32</sup> 其明當當講箇個說話。<u>彼得</u>𠡒𠡒其，攔阻其。<sup>33</sup> <u>耶穌</u>扭轉，看看門徒，就責罰<u>彼得</u>，話：「<u>撒但</u>走過。因爲爾弗留心神明個事幹，單留心人個事幹。」

<sup>34</sup> Ziu eo-long keh-dziao nying lin meng-du, teng gyi-lah wô, “Ziah yiu nying iao keng-djôh Ngô, ing-tông feh eo zi, pe-leh zi jih-z-kô, læ keng Ngô. <sup>35</sup> Væn-pah iao pao-djün zi <sup>\[1\]</sup>sing-ming cü-kwu, *fæn-cün* we sông-diao gyi; væn-pah we-leh Ngô teng foh-ing *kʽeng* sông-diao sing-ming cü-kwu, *fæn-cün* we pao-djün gyi. <sup>36</sup> Ziah yiu nying teh-djôh pin-tʽin-ʽô-go *dzæ-veh*, shih-diao zi-go <sup>\[1\]</sup>weh-ling, ka yiu soh-go ih-cʽü ni? <sup>37</sup> ʽÔh-tsia ih-go nying hao pô soh-go tong-si kyʽi cʽü-joh gyi weh-ling ma? <sup>38</sup> Væn-pah læ keh kæn-ying ze-ôh-go shü-dæ wông-kʽong Ngô teng Ngô-go dao-li cü-kwu, Nying-go Ng-ts yiu Gyi Ah-tia-go yüong-wô teng sing-jün tʽin-s dô-kô læ-go z-ʽeo, yia pih-ding iao wông-kʽong gyi.”

<sup>34</sup> 就謳攏箇潮人連門徒，等其拉話：「若有人要跟着我，應當弗謳自，背勒自十字架，來跟我。<sup>35</sup> 凡百要保全自性命<sup>\[1\]</sup>主顧，反轉會喪掉其；凡百爲了我等福音肯喪掉性命主顧，反轉會保全其。<sup>36</sup> 若有人得着遍天下個財物，失掉自個活靈<sup>\[1\]</sup>，介有啥個益處呢？<sup>37</sup> 或者一個人好把啥個東西去取贖其活靈嗎？<sup>38</sup> 凡百來箇姦淫罪惡個世代惶恐我等我個道理主顧，人個兒子有其阿爹個榮華等聖善天使大家來個時候，也必定要惶恐其。」

<sup>\[1\] *Keh* *liang* *tsih*, *fæn* sing-ming, *fæn* weh-ling, *peng-veng* *tso* *z*. 箇兩節，翻性命，翻活靈，本文做字。（原註）</sup>

---

### Mk. IX.

*Yiæ-su* yi teng gyi-lah wô, “Ngô tsing wô hyiang ng-lah dao, Dông-deo lih-tong-go yiu nying, feh-zing si-go zin-deo we kʽen-kyin Jing-ming-go koh yiu gyün-ping ka læ.”

<u>耶穌</u>又等其拉話：「我真話向爾拉道，蕩頭立東個有人，弗曾死個前頭會看見神明個國有權柄介來。」

<sup>2</sup> KO-LEH loh nyih, Yiæ-su ta-leh Pe-teh, Yüô-kôh, teng Iah-ʽen, ling gyi-lah tseo-zông ih-zo kao-kao sæn-li tao s-ʽô u-dông zi læ-kæn. Læ gyi-lah min-zin pin-cʽih kôh-yiang siang-mao: <sup>3</sup> Gyi-go i-zông fah-cʽih liang-kwông læ, ziang shih ka bah-bah-go; shü-kæn-zông m-yiu ih-go pʽiao-bah s-vu neng-keo long-leh gyi ka bah-go. <sup>4</sup> Gyi-lah kʽen-kyin Yi-li-üô teng Mo-si yin-cʽih-tong, teng Yiæ-su læ-tih kông. <sup>5</sup> Pe-teh ziu kʽæ kʽeo, teng Yiæ-su wô, “Fu-ts, ah-lah dông-deo læ-tong tao hao-go: ah-lah hao tah sæn-ting tsiang-bong; ih-ting peh Ng, ih-ting peh Mo-si, ih-ting peh Yi-li-üô.” <sup>6</sup> Gyi feh hyiao-teh kæ dza wô hao; ing-we gyi-lah tu do-nyiang kyʽih-hoh. <sup>7</sup> Ziu yiu ih-tô yüing kæ-djü gyi-lah; yüing li-hyiang yiu sing-ing cʽih-læ, z-ka wô, “Keh z Ngô tsʽing-æ-go Ng-ts: Ng-lah yüong tʽing Gyi.” <sup>8</sup> Gyi-lah hweh-jün dön-kyʽün kʽen-kʽen, m-neh tsæ kʽen-kyin bih-nying, tsih-yiu Yiæ-su Zi dô-kô læ-tong.

<sup>2</sup> 過了六日，<u>耶穌</u>帶勒<u>彼得</u>、<u>雅各</u>、等<u>約翰</u>，領其拉走上一座高高山裏到私下烏蕩自來間。來其拉面前變出各樣相貌。<sup>3</sup> 其個衣裳發出亮光來，像雪介白白個，世間上嘸有一個漂白師父能夠弄勒其介白個。<sup>4</sup> 其拉看見<u>以利亞</u>等<u>摩西</u>現出東，等<u>耶穌</u>來的講。<sup>5</sup> <u>彼得</u>就開口，等<u>耶穌</u>話：「夫子，阿拉蕩頭來東倒好個。阿拉好搭三頂帳篷，一頂撥爾，一頂撥<u>摩西</u>，一頂撥<u>以利亞</u>。」<sup>6</sup> 其弗曉得該咋話好。因爲其拉都大樣喫𢞕。<sup>7</sup> 就有一朵雲蓋住其拉。雲裏向有聲音出來，是介話：「箇是我親愛個兒子，爾拉用聽其。」<sup>8</sup> 其拉忽然團圈看看，嘸得再看見別人，只有<u>耶穌</u>自大家來東。

<sup>9</sup> Tseo-lôh sæn z-ʽeo, *Yiæ-su* ting-côh gyi-lah m-nao pô keh kʽen-kyin-go z-ken wô hyiang soh-go nying dao, ih-dzih tao Nying-go Ng-ts dzong si-nying cong-nyiang weh-cün-læ. <sup>10</sup> Gyi-lah keh-go shih-wô ing-tih, dô-kô læ-tih nyi-leng, keh “dzong si-nying cong-nyiang weh-cün-læ” tao-ti dza-go i-s.

<sup>9</sup> 走落山時候，<u>耶穌</u>叮囑其拉嘸得好把箇看見個事幹話向啥個人道，一直到人個兒子從死人中央活轉來。<sup>10</sup> 其拉箇個說話印的，大家來的議論，箇「從死人中央活轉來」到底咋個意思。

<sup>11</sup> Gyi-lah ziu tsʽing-meng Gyi, z-ka wô, “Doh-shü-nying dza-we wô Yi-li-üô pih iao sin læ?” <sup>12</sup> Yiæ-su we-teh gyi-lah, wô, “Yi-li-üô z-jün sin læ, w̆æn-we væn-pah z-ken: ping-tsʽia *ng-lah* hyiao-teh Sing-shü-li dza wô, Nying-go Ng-ts pih iao ziu hyü-to kwʽu-næn, be nying-kô kʽen-feh-kyʽi. <sup>13</sup> Ngô wô hyiang ng-lah dao, Yi-li-üô z yi-kying læ-ko-de, nying-kô yia ʽeo zi-go sing-siang ka dæ gyi, ziang Sing-shü-li ts-tin gyi ka.”

<sup>11</sup> 其拉就請問其，是介話：「讀書人咋會話<u>以利亞</u>必要先來？」<sup>12</sup> <u>耶穌</u>回答其拉，話：「<u>以利亞</u>自然先來，挽回凡百事幹。並且爾拉曉得聖書裏咋話，人個兒子必要受許多苦難，被人家看弗起。<sup>13</sup> 我話向爾拉道，<u>以利亞</u>是已經來過了，人家也候自個心想介待其，像聖書裏指點其介。」

<sup>14</sup> TSEO tao meng-du u-sen, kʽen-kyin ih-do-dziao nying yü-long-kæn, ping-tsʽia yiu doh-shü-nying teng gyi-lah læ-tih nyi-leng. <sup>15</sup> ʽO-dziao nying ih kʽen-kyin Yiæ-su, tu kying-hyiæ, ziu peng-long-læ tsiao-tsih Gyi. <sup>16</sup> Gyi ziu meng keh-sing doh-shü-nying, wô, “Ng teng gyi-lah læ-tih nyi-leng soh-si?” <sup>17</sup> Keh-dziao nying li-hyiang yiu ih-go we-teh Gyi, wô, “Sin-sang, ngô ta-leh ngô-go ng-ts tao Ng u-sen læ, z yiu ô-ts kyü vu-tih-go: <sup>18</sup> ziah-z soh-go u-sen vu-djôh gyi, ziu long gyi kʽeh-tao; cü-pô liu-cʽih nyin-zæn, ngô-tsʽ ngao-leh kying-kying, gyi tsih we kyiang-long-kyʽi: ngô yi-kying gyiu Ng-go meng-du ken gyi cʽih; gyi-lah feh neng-keo.” <sup>19</sup> Yiæ-su we-teh gyi, wô, “ʽE! feh siang-sing-go shü-dæ! Ngô wa iao teng ng-lah dô-kô læ-tong tao kyi-z? wa iao jing-næ ng-lah tao kyi-z? Hao ta gyi tao Ngô u-sen læ.”

<sup>14</sup> 走到門徒烏碎，看見一大潮人圍攏間，並且有讀書人等其拉來的議論。<sup>15</sup> 和潮人一看見<u>耶穌</u>，都驚駭，就奔攏來招接其。<sup>16</sup> 其就問箇星讀書人，話：「爾等其拉來的議論啥西？」<sup>17</sup> 箇潮人裏向有一個回答其，話：「先生，我帶勒我個兒子到爾烏碎來，是有啞子鬼附的個。<sup>18</sup> 若是啥個烏碎附着其，就弄其磕倒，嘴巴流出黏饞，牙齒咬勒緊緊，其只會僵攏起。我已經求爾個門徒趕其出，其拉弗能夠。」<sup>19</sup> <u>耶穌</u>回答其，話：「哎！弗相信個世代！我還要等爾拉大家來東到幾時？還要忍耐爾拉到幾時？好帶其到我烏碎來。」

<sup>20</sup> Gyi-lah ziu ta gyi long-læ: ih kʽen-kyin Yiæ-su, kyü ih-z-li long-leh gyi weh-djông-weh-tin; gyi ziu tih-tao di-yiang-li, fæn-læ-foh-kyʽi, cü-pô liu-cʽih nyin-zæn læ. <sup>21</sup> *Yiæ-su* meng gyi-go ah-tia, wô, “Gyi keh-cong-ka kyi-z-de?” Gyi wô, “Dzong siao *z-ka-go*. <sup>22</sup> *Kyü* peh-djông tiu gyi læ ho-li, yia *peh-djông* *tiu* *gyi* læ shü-li, iao djü-mih gyi: Ng ziah yiu soh-go neng-ken, gyiu Ng fah dz-pe-sing pông-dzu ah-lah.” <sup>23</sup> Yiæ-su teng gyi wô, “Ng ziah neng-keo siang-sing, *peh* siang-sing cü-kwu pah-yiang z-ken tu neng-keo-go.” <sup>24</sup> Siao-nying-go ah-tia ziu ngæn-li cʽih, hyiang-hyiang wô, “Cü, ngô siang-sing-go; gyiu Ng pông-dzu ngô feh siang-sing-go sing.”

<sup>20</sup> 其拉就帶其攏來。一看見<u>耶穌</u>，鬼一時裏弄勒其活撞活顛，其就跌倒地垟裏，翻來覆去，嘴巴流出黏饞來。<sup>21</sup> <u>耶穌</u>問其個阿爹，話：「其箇種介幾時了？」其話：「從小是介個。<sup>22</sup> 鬼不常丟其來火裏，也不常丟其來水裏，要除滅其。爾若有啥個能幹，求爾發慈悲心幫助阿拉。」<sup>23</sup> <u>耶穌</u>等其話：「爾若能夠相信，撥相信主顧百樣事幹都能夠個。」<sup>24</sup> 小人個阿爹就眼裏出，響響話：「主，我相信個。求爾幫助我弗相信個心。」

<sup>25</sup> Yiæ-su kʽen-kyin cong-nying peng-long-læ, ziu heng keh ao-tsao kyü, teng gyi wô, “Ng ô-ts long-bang-go kyü, Ngô feng-fu ng dzong gyi cʽih-læ, m-nao tsæ tseo-tsing-kyʽi.” <sup>26</sup> *Kyü* ziu wæ-wæ-hyiang, long-leh gyi do-nyiang weh-djông-weh-tin ka tseo-cʽih-de: *keh* *siao-nying* tsing-ziang si-nying ka; zing-ts-ü yiu hyü to nying wô, “Gyi z si-de.” <sup>27</sup> Yiæ-su nyiah-leh gyi siu, tông gyi kyʽi; gyi ziu lih-kyʽi-læ.

<sup>25</sup> <u>耶穌</u>看見衆人奔攏來，就狠箇鏖糟鬼，等其話：「爾啞子聾𦗭個鬼，我吩咐爾從其出來，嘸得好再走進去。」<sup>26</sup> 鬼就懷懷響，弄勒其大樣活撞活顛介走出了。箇小人正像死人介，甚至於有許多人話：「其是死了。」<sup>27</sup> <u>耶穌</u>捏勒其手，擋其起，其就立起來。

<sup>28</sup> Yiæ-su tseo-tsing oh-lô, meng-du s-ʽô meng Gyi, wô, “Ah-lah dza-we feh neng-keo ken gyi cʽih?” <sup>29</sup> Yiæ-su teng gyi-lah wô, “Keh-cong-ka *kyü*, ziah feh yüong tao-kao teng kying-zih, tsong feh neng-keo tseo-cʽih-læ.”

<sup>28</sup> <u>耶穌</u>走進屋落，門徒私下問其，話：「阿拉咋會弗能夠趕其出？」<sup>29</sup> <u>耶穌</u>等其拉話：「箇種介鬼，若弗用禱告等禁食，總弗能夠走出來。」

<sup>20</sup> GYI-LAH ziu li-kʽæ keh-deo, tseo-ko Kyüô-li-li; Gyi feh iao peh nying-kô teh-cü. <sup>31</sup> Ing-we læ-tih kao-hyüing Gyi-go meng-du, wô, “Nying-go Ng-ts iao song peh nying-go siu-li, peh gyi-lah long-sah; long-sah ts-ʽeo, tao di-sæn nyih yi we weh-cün-læ.” <sup>32</sup> Keh-go shih-wô meng-du feh ming-bah, yia feh-ken meng Gyi.

<sup>30</sup> 其拉就離開箇頭，走過<u>加利利</u>，其弗要撥人家得知。<sup>31</sup> 因爲來的教訓其個門徒，話：「人個兒子要送撥人個手裏，撥其拉弄煞。弄煞之後，到第三日又會活轉來。」<sup>32</sup> 箇個說話門徒弗明白，也弗敢問其。

<sup>33</sup> *Yiæ-su* tseo tao Kyüô-pah-nong: tao-leh oh-lô li-hyiang, meng Gyi meng-du wô, “Ng-lah lu-zông dô-kô nyi-leng soh-si?” <sup>34</sup> Gyi-lah feh hyiang: ing-we lu-zông z dô-kô nyi-leng tao-ti jü do. <sup>35</sup> Gyi ziu zo-lôh, eo-long keh jih-nyi-go, teng gyi-lah wô, “Jü ziah iao-siang tso deo-go, pih iao tso cong-nying-go kyih-sah, tso cong-nying-go yüong-nying.” <sup>36</sup> Ziu ling-leh ih-go siao-nying, peh gyi lih læ tông-cong-nyiang, ping-tsʽia bao-leh gyi, teng gyi-lah wô, <sup>37</sup> “Ziah yiu nying we-leh Ngô-go ming-deo tsih-ziu ih-go keh-cü-ka siao-nying, ziu-z tsih-ziu Ngô; ziah yiu nying tsih-ziu Ngô, feh-z tsih-ziu Ngô, z *tsih-ziu* tsʽa Ngô læ go Cü-kwu.”

<sup>33</sup> <u>耶穌</u>走到<u>迦百農</u>。到了屋落裏向，問其門徒話：「爾拉路上大家議論啥西？」<sup>34</sup> 其拉弗響，因爲路上是大家議論到底誰大。<sup>35</sup> 其就坐落，謳攏箇十二個，等其拉話：「誰若要想做頭個，必要做衆人個結煞，做衆人個傭人。」<sup>36</sup> 就領勒一個小人，撥其立來當中央，並且抱勒其，等其拉話：<sup>37</sup> 「若有人爲了我個名頭接受一個箇株介小人，就是接受我。若有人接受我，弗是接受我，是接受差我來個主顧。」

<sup>38</sup> Iah-ʽen ziu kʽæ kʽeo, teng Gyi wô, “Sin-sang, ah-lah kʽen-kyin ih-go nying, yüong Ng-go ming-deo læ-kæn ken kyü cʽih; gyi z feh keng ah-lah go; we-leh gyi feh keng ah-lah, keh-lah tsu-djü gyi.” <sup>39</sup> Yiæ-su z-ka wô, “M-nao tsu-djü gyi: ih-go nying tʽôh Ngô-go ming-deo tso jing-tsih, we kwʽa-kwʽa kyʽi pông-hwe Ngô, ka tsæ m-neh-go. <sup>40</sup> Væn-pah feh tso ah-lah te-deo go cü-kwu, ziu-z ah-lah-go pông-siu. <sup>41</sup> Væn-pah we-leh Ngô-go ming-deo pô ih-pe shü peh ng kyʽüoh, ing-we ng-lah z Kyi-toh-go *nying*, Ngô tsing wô hyiang ng-lah dao, gyi tsong feh we shih-diao pao-ing. <sup>42</sup> Ziah yiu nying ta-li ih-go siang-sing Ngô go siao *meng-du* kyʽi væn-ze, wa-z yüong mo-zông-zeng kwô læ gyi-go deo-kying, tiu-lôh hæ-li, ka-go *ying-vah* kyʽing-kʽo.

<sup>38</sup> <u>約翰</u>就開口，等其話：「先生，阿拉看見一個人，用爾個名頭來間趕鬼出，其是弗跟阿拉個，爲了其弗跟阿拉，箇拉阻住其。」<sup>39</sup> <u>耶穌</u>是介話：「嘸得好阻住其。一個人託我個名頭做神蹟，會快快去謗毀我，介再嘸得個。<sup>40</sup> 凡百弗做阿拉對頭個主顧，就是阿拉個幫手。<sup>41</sup> 凡百爲了我個名頭把一杯水撥爾喫，因爲爾拉是<u>基督</u>個人，我真話向爾拉道，其總弗會失掉報應。<sup>42</sup> 若有人帶累一個相信我個小門徒去犯罪，還是用磨上層掛來其個頭頸，丟落海裏，介個刑罰輕可。

<sup>43</sup> “Ziah-z ng ih-tsah siu ta-li ng væn-ze, hao tsæn gyi lôh: ng neng-s dzæn-dzih tseo-tsing weh-ming kyʽi, feh iao liang-tsah siu tseo-lôh di-nyüoh, üong feh u-go ho-li kyʽi; <sup>44</sup> ziu-z ‘gyi-lah djong feh si, ho feh u’ go u-sen. \[Y. 66. 24.\] <sup>45</sup> Ziah-z ng ih-tsah kyiah ta-li ng væn-ze, hao tsæn gyi lôh: ng neng-s kwa-kyiah tseo-tsing weh-ming kyʽi, feh iao liang-tsah kyiah tiu-lôh di-nyüoh, üong feh u-go ho-li kyʽi; <sup>46</sup> ziu-z ‘gyi-lah djong feh si, ho feh u’ go u-sen. <sup>47</sup> Ziah-z ng ih-tsah ngæn-tsing ta-li ng væn-ze, hao l̆eo gyi cʽih: ng neng-s doh-ngæn tseo-tsing Jing-ming-go koh, feh iao shông-ngæn tiu-lôh di-nyüoh-go ho-li; <sup>48</sup> ziu-z ‘gyi-lah djong feh si, ho feh u’ go u-sen.

<sup>43</sup> 「若是爾一隻手帶累爾犯罪，好斬其落。爾能使殘疾走進活命去，弗要兩隻手走落地獄，永弗熓個火裏去。<sup>44</sup> 就是『其拉蟲弗死，火弗熓』個烏碎。\[Y. 66. 24.\] <sup>45</sup> 若是爾一隻腳帶累爾犯罪，好斬其落。爾能使拐腳走進活命去，弗要兩隻腳丟落地獄，永弗熓個火裏去。<sup>46</sup> 就是『其拉蟲弗死，火弗熓』個烏碎。<sup>47</sup> 若是爾一隻眼睛帶累爾犯罪，好𠞭其出。爾能使獨眼走進神明個國，弗要雙眼丟落地獄個火裏。<sup>48</sup> 就是『其拉蟲弗死，火弗熓』個烏碎。

<sup>49</sup> “Væn-pah nying, pih iao yüong ho tön gyi; væn-pah tsi-veh, pih iao yüong yin yin gyi. \[Lv. 2. 13.\] <sup>50</sup> Yin z hao tong-si: yin ziah shih-diao ʽæn-go mi-dao, ng-lah wa yiu soh-si hao long gyi ʽæn ni? Ng-lah sing-li kæ yiu yin; yia kæ dô-kô ʽo-moh.”

<sup>49</sup> 「凡百人，必要用火煅其；凡百祭物，必要用鹽鹽其。\[Lv. 2. 13.\] <sup>50</sup> 鹽是好東西。鹽若失掉鹹個味道，爾拉還有啥西好弄其鹹呢？爾拉心裏該有鹽，也該大家和睦。」

---

### Mk. X.

<sup>\[1\]</sup>*YIÆ-SU* dzong keh-deo dong-sing, tang Iah-dæn ʽo-nga ka tseo tao Yiu-tʽa-go di-ka læ: yiu ih-do-dziao nying yi jü-long-læ; *Yiæ-su*, ziang ʽæn-djông ka, tsæ kông dao-li peh gyi-lah tʽing.

<u>耶穌</u>從箇頭動身，打<u>約但</u>河外介走到<u>猶太</u>個地界來。有一大潮人又聚攏來。<u>耶穌</u>，像閒常介，再講道理撥其拉聽。

<sup>\[1\] Y. ʽE. 33. 耶（穌）後（頭）33（年）。（原註）</sup></sup>

<sup>2</sup> Yiu Fah-li-sæ nying tseo-long-læ, meng Gyi wô, “Nying li-diao gyi lao-nyüing, tsôh-hying feh tsôh-hying?” *i-s* iao s-s Gyi. <sup>3</sup> Gyi we-teh gyi-lah, wô, “Mo-si z dza-go feng-fu ng-lah?” Gyi-lah wô, “Mo-si ing-hyü *nen-nyüing* sia li-shü hao li-diao gyi.” <sup>5</sup> Yiæ-su we-teh gyi-lah, wô, “Gyi sia keh-go lih-fah peh ng-lah, z we-leh ng-lah sing-dziang ngang go yün-kwu. <sup>6</sup> Dæn-z kʽæ-bih kyʽi-deo, Jing-ming ‘zao gyi-lah ih-nen ih-nyü.’ \[Ts. 1. 27.\] <sup>7</sup> ‘Sô-yi ih-go nying hao li-kʽæ gyi tia-nyiang, tsʽing-gying gyi lao-nyüing; <sup>8</sup> keh liang-go dzing we ih-tʽi.’ \[Ts. 2. 24.\] Z-ka-go, gyi-lah feh tsæ sön liang-go, tsih sön ih-tʽi. <sup>9</sup> Keh-lah Jing-ming sô pʽe-long-go, nying m-neh hao feng gyi kʽæ.”

<sup>2</sup> 有<u>法利賽</u>人走攏來，問其話：「人離掉其老𡢿，作興弗作興？」意思要試試其。<sup>3</sup> 其回答其拉，話：「<u>摩西</u>是咋個吩咐爾拉？」其拉話：「<u>摩西</u>應許男𡢿寫離書好離掉其。」<sup>5</sup> <u>耶穌</u>回答其拉，話：「其寫箇個律法撥爾拉，是爲了爾拉心腸硬個緣故。<sup>6</sup> 但是開闢起頭，神明『造其拉一男一女。』\[Ts. 1. 27.\] <sup>7</sup> 『所以一個人好離開其爹孃，親近其老𡢿。<sup>8</sup> 箇兩個成爲一體。』\[Ts. 2. 24.\] 是介個，其拉弗再算兩個，只算一體。<sup>9</sup> 箇拉神明所配攏個，人嘸得好分其開。」

<sup>10</sup> Læ oh-li meng-du yi pô keh-go z-ken meng Gyi. <sup>11</sup> *Yiæ-su* teng gyi-lah wô, “Ziah yiu nying li-diao lao-nyüing, kyʽi cʽü bih-go *lao-nyüing*, keh z tso kæn-ying z-ken teh-ze gyi: <sup>12</sup> ziah-z lao-nyüing kyʽi-diao gyi nen-nyüing, kyʽi kô bih-go *nen-nyüing*, yia z tso kæn-ying.”

<sup>10</sup> 來屋裏門徒又把箇個事幹問其。<sup>11</sup> <u>耶穌</u>等其拉話：「若有人離掉老𡢿，去娶別個老𡢿，箇是做姦淫事幹得罪其。<sup>12</sup> 若是老𡢿棄掉其男𡢿，去嫁別個男𡢿，也是做姦淫。」

<sup>13</sup> *YIU-SING* *nying* ling-leh siao-nying tao Yiæ-su u-sen læ, iao Gyi siu en-en gyi-lah: meng-du heng ling gyi-lah læ-go cü-kwu. <sup>14</sup> Yiæ-su ih kʽen-kyin, ông-de, teng gyi-lah wô, “Hao peh keh-sing siao-nying tao Ngô u-sen læ; m-nao tsu-djü gyi-lah: ing-we keh-cong-ka nying, Jing-koh z gyi-lah-go. <sup>15</sup> Ngô tsing wô hyiang ng-lah dao, Væn-pah feh keng ziang siao-nying ka tsih-ziu Jing-ming-go koh, feh neng-keo tseo-tsing-kyʽi.” <sup>16</sup> Gyi ziu bao gyi-lah, siu en-en, coh-foh peh gyi-lah.

<sup>13</sup> 有星人領勒小人到<u>耶穌</u>烏碎來，要其手按按其拉。門徒狠領其拉來個主顧。<sup>14</sup> <u>耶穌</u>一看見，怏了，等其拉話：「好撥箇星小人到我烏碎來，嘸得好阻住其拉。因爲箇種介人，神國是其拉個。<sup>15</sup> 我真話向爾拉道，凡百弗跟像小人介接受神明個國，弗能夠走進去。」<sup>16</sup> 其就抱其拉，手按按，祝福撥其拉。

<sup>17</sup> IH tseo-cʽih lu-ka-li, yiu ih-go nying peng-long-læ, gyü-tao, meng-meng Gyi, wô, “Hao Sin-sang, ngô kæ dza tso-fah, hao teh-djôh üong-yün weh-ming?” <sup>18</sup> Yiæ-su teng gyi wô, “Dza-we tsʽing-hwu Ngô z hao ni? hao-go cü-kwu z m-neh-go; tsih-yiu Ih-we, ziu-z Jing-ming. <sup>19</sup> Keh-sing lih-fah ng hyiao-teh-go, ziu-z, ‘Ng feh-kʽo kæn-ying,’ ‘Feh-kʽo sah *nying*,’ ‘Feh-kʽo tʽeo-dao,’ ‘Feh-kʽo hwông-kao nying-kô,’ ‘Feh-kʽo soh-tsô nying-kô,’ ‘Yüong kying-djong ng-go vu-meo.’ \[C. 2. 12—16.\]” <sup>20</sup> Gyi we-teh Yiæ-su, wô, “Sin-sang, keh-sing ngô long-tsong dzong siao kwu-djôh-go.” <sup>21</sup> Yiæ-su kʽen-kʽen gyi, æ-sih gyi, teng gyi wô, “Ng wa kyʽüih ih-yiang: ng sô yiu-go tong-si tʽong kyʽi ma-diao, feng peh gyüong-nying; ka-ni, ng yiu dzæ-veh læ tʽin-zông: ping-tsʽia hao pe-leh jih-z-kô læ keng Ngô.” <sup>22</sup> Gyi tʽing-meng keh-go shih-wô, ziu min-kʽong shih-seh, iu-meng-siang kyʽi-de: ing-we yiu do-do kô-kyi.

<sup>17</sup> 一走出路街裏，有一個人奔攏來，跪倒，問問其，話：「好先生，我該咋做法，好得着永遠活命？」<sup>18</sup> <u>耶穌</u>等其話：「咋會稱呼我是好呢？好個主顧是嘸得個。只有一位，就是神明。<sup>19</sup> 箇星律法爾曉得個，就是，『爾弗可姦淫』『弗可殺人』『弗可偷盜』『弗可謊告人家』『弗可索詐人家』『用敬重爾個父母』。\[C. 2. 12—16.\]」<sup>20</sup> 其回答<u>耶穌</u>，話：「先生，箇星我攏總從小顧着個。」<sup>21</sup> <u>耶穌</u>看看其，愛惜其，等其話：「爾還缺一樣。爾所有個東西通去賣掉，分撥窮人。介呢，爾有財物來天上，並且好背勒十字架來跟我。」<sup>22</sup> 其聽聞箇個說話，就面孔失色，憂悶相去了。因爲有大大家計。

<sup>23</sup> Yiæ-su dön-kyʽün kʽen-kʽen, teng meng-du wô, “Yiu kô-kyi cü-kwu tseo-tsing Jing-ming-go koh, dza næn!” <sup>24</sup> Meng-du tʽing-meng Gyi shih-wô ziu kyʽih-hoh. Yiæ-su yi teng gyi-lah wô, “Siao-nying, keh-sing i-z kô-kyi cü-kwu tseo-tsing Jing-ming-go koh, dza næn! <sup>25</sup> Loh-do cʽün-ko tsing-ngæn, pi yiu-lao tseo-tsing Jing-ming-go koh, wa-z gyi yüong-yi.” <sup>26</sup> Meng-du yü-kô kyʽih-hoh, dô-kô z-ka wô, “Ka-ni, jü neng-keo teh-djôh kyiu?” <sup>27</sup> Yiæ-su kʽen-kʽen gyi-lah, z-ka wô, “Ziah-z nying, z feh neng-keo; ziah-z Jing-ming, z *neng-keo-go*: ing-we Jing-ming vu-sô-peh-neng.”

<sup>23</sup> <u>耶穌</u>團圈看看，等門徒話：「有家計主顧走進神明個國，咋難！」<sup>24</sup> 門徒聽聞其說話就喫𢞕。<u>耶穌</u>又等其拉話：「小人，箇星倚侍家計主顧走進神明個國，咋難！<sup>25</sup> 駱駝穿過針眼，比有佬走進神明個國，還是其容易。」<sup>26</sup> 門徒愈加喫𢞕，大家是介話：「介呢，誰能夠得着救？」<sup>27</sup> <u>耶穌</u>看看其拉，是介話：「若是人，是弗能夠；若是神明，是能夠個。因爲神明無所不能。」

<sup>28</sup> Pe-teh ziu kʽæ kʽeo, teng Gyi wô, “Ah-lah z yiang-yiang kyʽi-diao-ts, keng-leh Ng.” <sup>29</sup> Yiæ-su we-teh, wô, “Ngô tsing wô hyiang ng-lah dao, Væn-pah nying we-leh Ngô teng foh-ing kyʽi-diao oh-yü, hyüong-di, tsi-me, tia-nyiang, lao-bo, ng-nô, din-di; <sup>30</sup> wô, kying-si feh teh-djôh ih-pah be-go oh-yü, hyüong-di, tsi-me, ah-nyiang, ng-nô, din-di *keh-sing*, wa-yiu pih-næn-go z-tʽi; ʽô-si *feh* *teh-djôh* üong-yün weh-ming, ——ka tsæ m-neh-go. <sup>31</sup> Dæn-z hyü-to dzæ-zin-go we lôh-ʽeo; *hyü-to* dzæ-ʽeo-go we zông-zin.”

<sup>28</sup> <u>彼得</u>就開口，等其話：「阿拉是樣樣棄掉仔，跟勒爾。」<sup>29</sup> <u>耶穌</u>回答，話：「我真話向爾拉道，凡百人爲了我等福音棄掉屋宇、兄弟、姊妹、爹孃、老婆、兒囡、田地。<sup>30</sup> 話，今世弗得着一百倍個屋宇、兄弟、姊妹、阿孃、兒囡、田地箇星，還有逼難個事體。下世弗得着永遠活命，——介再嘸得個。<sup>31</sup> 但是許多在前個會落後，許多在後個會上前。」

<sup>32</sup> ZÔNG Yiæ-lu-sah-leng tseo lu z-ʽeo, Yiæ-su sin tseo; meng-du kying-hyiæ; yi pʽô-gyü, keng-leh *Gyi* tseo. *Yiæ-su* ziu di-nyi-tsao ta-leh keh jih-nyi-go, pô Zi tsiang-læ iao pʽong-djôh go z-ken wô hyiang gyi-lah dao, *z-ka* *wô*, <sup>33</sup> “Ah-lah keh-tsao zông Yiæ-lu-sah-leng kyʽi: Nying-go Ng-ts iao song peh keh-sing tsi-s-deo teng doh-shü-nying; gyi-lah we ding Gyi si-ze, yi ka-kyʽi peh bih-koh-nying; <sup>34</sup> *bih-koh-nying* we tsao-tʽah Gyi, pin-ts tang Gyi, zæn-tʽu tʽu Gyi, long-sah Gyi; tao di-sæn nyih yi we weh-cün-læ.”

<sup>32</sup> 上<u>耶路撒冷</u>走路時候，<u>耶穌</u>先走，門徒驚駭，又怕懼，跟勒其走。<u>耶穌</u>就第二遭帶勒箇十二個，把自將來要碰着個事幹話向其拉道，是介話：<sup>33</sup> 「阿拉箇遭上<u>耶路撒冷</u>去。人個兒子要送撥箇星祭司頭等讀書人，其拉會定其死罪，又解去撥別國人。<sup>34</sup> 別國人會糟蹋其，鞭子打其，饞唾吐其，弄煞其。到第三日又會活轉來。」

<sup>35</sup> Keh-tsao Si-pi-tʽa ng-ts, Yüô-kôh, Iah-ʽen, tseo-long-læ z-ka wô, “Sin-sang, ah-lah sô iao gyiu Ng go, dæn-nyün Ng teng ah-lah ka tso.” <sup>36</sup> Yiæ-su teng gyi-lah wô, “Iao Ngô teng ng-lah dza tso-fah?” <sup>37</sup> Gyi-lah wô, “Iao læ Ng yüong-wô-go *z-ʽeo* peh ah-lah zo, ih-go læ Ng jing-siu-pin, ih-go læ Ng tsia-siu-pin.” <sup>38</sup> Yiæ-su teng gyi-lah wô, “Ng-lah sô gyiu-go, z ng-lah feh hyiao-teh-go. Ngô sô kyʽüoh-go pe-ts, ng-lah neng-keo kyʽüoh feh? Ngô sô ziu-go si-li, ng-lah neng-keo ziu feh?” <sup>39</sup> Gyi-lah wô, “Neng-keo-go.” Yiæ-su teng gyi-lah wô, “Ngô sô kyʽüoh-go pe-ts, z ng-lah pih-ding kyʽüoh-go; Ngô sô ziu-go si-li, z ng-lah pih-ding ziu-go: <sup>40</sup> dæn-z zo i Ngô jing-siu-pin tsia-siu-pin, z tæn-tsih *Ngô* *Ah-tia* we-leh gyi-lah yü-be-hao-kæn-go keh-sing nying, Ngô hao peh gyi-lah go.”

<sup>35</sup> 箇遭<u>西庇太</u>兒子，<u>雅各</u>、<u>約翰</u>，走攏來是介話：「先生，阿拉所要求爾個，但願爾等阿拉介做。」<sup>36</sup> <u>耶穌</u>等其拉話：「要我等爾拉咋做法？」<sup>37</sup> 其拉話：「要來爾榮華個時候撥阿拉坐，一個來爾順手邊，一個來爾借手邊。」<sup>38</sup> <u>耶穌</u>等其拉話：「爾拉所求個，是爾拉弗曉得個。我所喫個杯子，爾拉能夠喫弗？我所受個洗禮，爾拉能夠受弗？」<sup>39</sup> 其拉話：「能夠個。」<u>耶穌</u>等其拉話：「我所喫個杯子，是爾拉必定喫個。我所受個洗禮，是爾拉必定受個。<sup>40</sup> 但是坐依我順手邊借手邊，是單只我阿爹爲了其拉預備好間個箇星人，我好撥其拉個。」

<sup>41</sup> Keh jih-go *meng-du* ih tʽing-meng, we-leh Yüô-kôh Iah-ʽen ziu ông-de. <sup>42</sup> Yiæ-su eo gyi-lah læ, teng gyi-lah wô, “Bih-koh li-hyiang keh-sing <sup>\[1\]</sup>sön wông-ti go ah-jih pah-sing, gyi-lah do-go cü-kwu tsih-công gyün-ping kwun-djü gyi-lah; keh z ng-lah hyiao-teh-go. <sup>43</sup> Dæn-z ng-lah m-nao z-ka-go: ziah yiu nying siang tso ng-lah do-go, gyi kæ tso ng-lah yüong-nying; <sup>44</sup> ziah yiu nying siang tso ng-lah deo-go, gyi kæ tso long-tsong nying-go nu-boh. <sup>45</sup> Ing-we Nying-go Ng-ts læ, feh-z iao nying-kô voh-z Gyi, z læ voh-z nying-kô; wa-yiu sô-cʽih Zi-go sing-ming tso hyü-to nying-go tʽi-dæ.”

<sup>41</sup> 箇十個門徒一聽聞，爲了<u>雅各</u> <u>約翰</u>就怏了。<sup>42</sup> <u>耶穌</u>謳其拉來，等其拉話：「別國裏向箇星算皇帝個<sup>\[1\]</sup>壓實百姓，其拉大個主顧執掌權柄管住其拉，箇是爾拉曉得個。<sup>43</sup> 但是爾拉嘸得好是介個。若有人想做爾拉大個，其該做爾拉傭人，<sup>44</sup> 若有人想做爾拉頭個，其該做攏總人個奴僕。<sup>45</sup> 因爲人個兒子來，弗是要人家服侍其，是來服侍人家。還有所出自個性命做許多人個替代。」

<sup>\[1\]*ʽÔh* *wô*, tso wông-ti go. 或話，做皇帝個。（原註）</sup>

<sup>46</sup> GYI-LAH tseo tao Yiæ-li-ko. Yiæ-su teng meng-du lin ih-do-dziao nying tseo-cʽih Yiæ-li-ko z-ʽeo, yiu ih-go hah-ts Pô-Ti-mæ, z Ti-mæ-go ng-ts lu pin-yin zo-ts læ-kæn tʽao-væn. <sup>47</sup> Ih tʽing-meng z Nô-sah-leh-go Yiæ-su, ziu hyiang-hyiang eo-kyʽi-læ, wô, “Da-bih-go ʽEo-dæ, Yiæ-su, kʽo-lin ngô.” <sup>48</sup> Hyü-to nying heng gyi, eo gyi m-nao hyiang: gyi fæn-cün veng-nga eo-leh hyiang, wô, “Da-bih-go ʽEo-dæ, kʽo-lin ngô.” <sup>49</sup> Yiæ-su lih-lôh, feng-fu eo gyi læ: gyi-lah ziu eo hah-ts, teng gyi wô, “Ng fông-sing, hao bô-kyʽi; Gyi læ-kæn eo ng de.” <sup>50</sup> Hah-ts kyʽi-diao i-zông, bô-kyʽi, tao Yiæ-su u-sen læ. <sup>51</sup> Yiæ-su kʽæ kʽeo, teng gyi wô, “Iao Ngô teng ng tso soh-si?” Hah-ts wô, “Lah-po-nyi, *iao* peh ngô kʽen-kyin.” <sup>53</sup> Yiæ-su teng gyi wô, “Ng kyʽi; z ng siang-sing-go sing <sup>\[1\]</sup>kyiu ng go.” *Hah-ts* mô-zông kʽen-kyin-de, i-lu keng-leh Yiæ-su ka kyʽi.

<sup>46</sup> 其拉走到<u>耶利哥</u>。<u>耶穌</u>等門徒連一大潮人走出<u>耶利哥</u>時候，有一個瞎子<u>巴底買</u>，是<u>底買</u>個兒子路邊沿坐仔來間討飯。<sup>47</sup> 一聽聞是<u>拿撒勒</u>個<u>耶穌</u>，就響響謳起來，話：「<u>大闢</u>個後代，<u>耶穌</u>，可憐我。」<sup>48</sup> 許多人狠其，謳其嘸得好響。其反轉分外謳勒響，話：「<u>大闢</u>個後代，可憐我。」<sup>49</sup> <u>耶穌</u>立落，吩咐謳其來。其拉就謳瞎子，等其話：「爾放心，好爬起，其來間謳爾了。」<sup>50</sup> 瞎子棄掉衣裳，爬起，到<u>耶穌</u>烏碎來。<sup>51</sup> <u>耶穌</u>開口，等其話：「要我等爾做啥西？」瞎子話：「拉波尼，要撥我看見。」<sup>53</sup> <u>耶穌</u>等其話：「爾去，是爾相信個心救爾個<sup>\[1\]</sup>。」瞎子馬上看見了，依路跟勒<u>耶穌</u>介去。

<sup>\[1\]*ʽÔh* *wô*, i ng hao. 或話，醫爾好。（原註）</sup>

---

### Mk. XI.

GYI-LAH gying-long Yiæ-lu-sah-leng, yi-kying tao Pah-fah-kyi teng Pah-da-nyi, læ Ken-læn sæn pin-yin, Yiæ-su ziu tsʽa liang-go meng-du, teng gyi-lah wô, <sup>2</sup> “Ng-lah hao tao te-deo-go hyiang-tsʽeng kyʽi: tseo-tsing ziu we pʽong-djôh ih-pʽih siao li-ts công-kæn, dzong-læ wa m-nying gyi-ko: ka-ts, kyʽin-leh-læ. <sup>3</sup> Ziah yiu nying teng ng wô, ‘Tso soh-ken?’ hao wô, ‘Z Cü iao yüong-djôh gyi;’ gyi ziu we peh gyi dông-deo læ.”

其拉近攏<u>耶路撒冷</u>，已經到<u>伯法基</u>等<u>伯大尼</u>，來橄欖山邊沿，<u>耶穌</u>就差兩個門徒，等其拉話：<sup>2</sup> 「爾拉好到對頭個鄉村去。走進就會碰着一匹小驢子樁間，從來還嘸人騎過。解仔，牽勒來。<sup>3</sup> 若有人等爾話：『做啥幹？』好話：『是主要用着其。』其就會撥其蕩頭來。」

<sup>4</sup> *Meng-du* ziu kyʽi, *ko-jün* pʽong-djôh siao li-ts meng-nga lu-kʽeo-den công-kæn; ziu ka gyi. <sup>5</sup> Keh-deo lih-kæn-go nying yiu kyi-go teng gyi-lah wô, “Ng ka li-ts tso soh?” <sup>6</sup> Meng-du tsiao Yiæ-su feng-fu wô hyiang gyi-lah dao: gyi-lah ziu ing-hyü-de. <sup>7</sup> *Meng-du* kyʽin-leh siao li-ts tao Yiæ-su u-sen læ, do-leh? zi-go i-zông en læ gyi zông-deo; *Yiæ-su* ziu gyi-zông-kyʽi. <sup>8</sup> Yiu hyü-to nying do-leh i-zông pʽu lu; wa-yiu-sing tsôh-leh jü ô-ts pʽu læ lu-li. <sup>9</sup> Keh-sing zin-zin-ʽeo-ʽeo-go nying hyiang-hyiang eo-kyʽi-læ, z-ka wô, “ʽO-sæn-nah! Kʽao-djôh Cü-go ming-deo læ-go Cü-kwu z ing-kæ coh-tsæn-go! <sup>10</sup> Ah-lah tsu-tsong Da-bih-go koh-kô, kʽao-djôh Cü ming-deo læ-go, z ing-kæ coh-tsæn-go! Dæn-nyün læ ting kao *u-dông* yiu ʽO-sæn-nah!”

<sup>4</sup> 門徒就去，果然碰着小驢子門外路口頭樁間，就解其。<sup>5</sup> 箇頭立間個人有幾個等其拉話：「爾解驢子做啥？」<sup>6</sup> 門徒照<u>耶穌</u>吩咐話向其拉道。其拉就應許了。<sup>7</sup> 門徒牽勒小驢子到<u>耶穌</u>烏碎來，馱勒自個衣裳安來其上頭，<u>耶穌</u>就騎上去。<sup>8</sup> 有許多人馱勒衣裳鋪路，還有星摘了樹椏枝鋪來路裏。<sup>9</sup> 箇星前前後後個人響響謳起來，是介話：「和散那！靠着主個名頭來個主顧是應該祝讚個！<sup>10</sup> 阿拉祖宗<u>大闢</u>個國家，靠着主名頭來個，是應該祝讚個！但願來頂高烏蕩有和散那！」

<sup>11</sup> Yiæ-su tao Yiæ-lu-sah-leng, tseo-tsing sing-din-li: long-tsong dön-kyʽün kʽen-ko, ing-we z-ʽeo yi-kying yia-kwʽa, teng jih-nyi-go meng-du tseo-cʽih tao Pah-da-nyi kyʽi.

<sup>11</sup> <u>耶穌</u>到<u>耶路撒冷</u>，走進聖殿裏。攏總團圈看過，因爲時候已經夜快，等十二個門徒走出到<u>伯大尼</u>去。

<sup>12</sup> DI-NYI nyih dzong Pah-da-nyi tseo-cʽih, *Yiæ-su* du-kyi-de. <sup>13</sup> Yün-yün kʽen-kyin ih-cü vu-hwô-ko jü, yiu yih læ-tih-go, ziu tseo-long-kyʽi, ʽôh-tsia læ jü-li yiu soh-go hao teh-djôh: ih tseo-long, tsih kʽen-kyin yih, m̆-teh bih-nyiang-kao læ-tih; ing-we ko-ts z-ʽeo *wa* m-neh tao. <sup>14</sup> Yiæ-su kʽæ kʽeo, dziao-leh keh-cü jü wô, “Dzong-kying-yi-ʽeo üong m-nying hao kyʽüoh ng-go ko-ts.” *Keh-go* *shih-wô* meng-du tʽing-meng-go.

<sup>12</sup> 第二日從<u>伯大尼</u>走出，<u>耶穌</u>肚飢了。<sup>13</sup> 遠遠看見一株無花果樹，有葉來的個，就走攏去，或者來樹裏有啥個好得着。一走攏，只看見葉，嘸得別樣告來的，因爲果子時候還嘸得到。<sup>14</sup> <u>耶穌</u>開口，朝勒箇株樹話：「從今以後永嘸人好喫爾個果子。」箇個說話門徒聽聞個。

<sup>15</sup> Gyi-lah tseo tao Yiæ-lu-sah-leng: Yiæ-su tseo-tsing sing-din-li, ken-cʽih sing-din-li keh-sing tso ma-ma go cü-kwu; tʽe-tao de dong-din cü-kwu-go gyü-deo, teng ma beh-keh cü-kwu-go ü-ts; <sup>16</sup> yi feh hyü ih-go nying ta-leh kyʽi-ming tseo-ko sing-din. <sup>17</sup> Ping-tsʽia kao-hyüing gyi-lah, wô, “*Shü-li* soh feh-z sia-tih, ‘Ngô-go oh-lô <sup>\[1\]</sup>iao tsʽing-hwu z væn-koh-nying tao-kao-go oh-lô?’ \[Y. 56. 7.\] ng-lah tao peh gyi tso zeh-kʽo de.” <sup>18</sup> Keh-pæn doh-shü-nying teng tsi-s-deo tʽing-meng-ts, ziu tang-sön dza-go hao long-sah Gyi: gyi-lah pʽô Gyi, ing-we cong pah-sing tu hyi-gyi Gyi-go kao-hyüing. <sup>19</sup> Tao yia-kwʽa, *Yiæ-su* tseo-cʽih zing-li.

<sup>15</sup> 其拉走到<u>耶路撒冷</u>。<u>耶穌</u>走進聖殿裏，趕出聖殿裏箇星做買賣個主顧，推倒兌銅鈿主顧個櫃頭，等賣鵓鴿主顧個椅子。<sup>16</sup> 又弗許一個人帶勒器皿走過聖殿。<sup>17</sup> 並且教訓其拉，話：「書裏啥弗是寫的，『我個屋落要稱呼是萬國人禱告個屋落<sup>\[1\]</sup>？』\[Y. 56. 7.\] 爾拉倒撥其做賊窠了。」<sup>18</sup> 箇班讀書人等祭司頭聽聞仔，就打算咋個好弄煞其。其拉怕其，因爲衆百姓都稀奇其個教訓。<sup>19</sup> 到夜快，<u>耶穌</u>走出城裏。

<sup>\[1\] *ʽÔh-wô* væn-koh-nying iao tsʽing-hwu gyi z tao-kao-go oh-lô. 或話，萬國人要稱呼其是禱告個屋落。（原註）</sup>

<sup>20</sup> DI-NYI tʽin-nyiang gyi-lah tseo-ko, kʽen-kyin vu-hwô-ko jü lin keng-deo tu kwʽu-de. <sup>21</sup> Pe-teh ziu sing-deo-tao, teng Gyi wô, “Fu-ts, nô! Ng sô tsiu-mô-go vu-hwô-ko jü yi-kying kwʽu-de.”

<sup>20</sup> 第二天亮其拉走過，看見無花果樹連根頭都枯了。<sup>21</sup> <u>彼得</u>就伸頭到，等其話：「夫子，喏！爾所咒罵個無花果樹已經枯了。」

<sup>22</sup> Yiæ-su we-teh gyi-lah, wô, “<sup>\[1\]</sup>Yüong siang-sing Jing-ming. <sup>23</sup> Ngô tsing wô hyiang ng-lah dao, Ziah yiu nying dziao-leh keh-zo sæn wô, ‘Hao yi-ko-kyʽi, deo-lôh hæ-li,’ gyi sing-li ih-ngæn feh nyi-ʽôh, siang-sing sô kông-go z-ken pih we dzing-kong; ka-ni, gyi sô kông-go *z-jün* we dzing-kong. <sup>24</sup> Keh-lah Ngô wô hyiang ng-lah dao, Tao-kao z-ʽeo ng-lah væn-pah sô gyiu-go, *tsih* iao siang-sing we teh-djôh, ziu pih-ding we teh-djôh. <sup>25</sup> Ping-tsʽia lih-ts tao-kao z-ʽeo, ng ziah teng nying-kô yiu ün-kyʽi, hao nyiao-sô gyi; ka-ni, ng-lah Tʽin-Vu yia we nyiao-sô ng-lah-go ko-shih. <sup>26</sup> Ng ziah-z feh kʽeng nyiao-sô *nying-kô*, ng-lah Tʽin-Vu yia feh kʽeng nyiao-sô ng-lah-go ko-shih.”

<sup>22</sup> <u>耶穌</u>回答其拉，話：「用相信神明<sup>\[1\]</sup>。<sup>23</sup> 我真話向爾拉道，若有人朝勒箇座山話：『好移過去，投落海裏。』其心裏一眼弗疑惑，相信所講個事幹必會成功。介呢，其所講個自然會成功。<sup>24</sup> 箇拉我話向爾拉道，禱告時候爾拉凡百所求個，只要相信會得着，就必定會得着。<sup>25</sup> 並且立仔禱告時候，爾若等人家有怨氣，好饒赦其。介呢，爾拉天父也會饒赦爾拉個過失。<sup>26</sup> 爾若是弗肯饒赦人家，爾拉天父也弗肯饒赦爾拉個過失。」

<sup>\[1\]*Peng-veng* *wô*, Kæ-yiu Jing-ming-go sing-teh. 本文話，該有神明個心得。（原註）</sup>

<sup>27</sup> GYI-LAH yi tao Yiæ-lu-sah-leng: Yiæ-su læ sing-din-li tseo-læ-tseo-kyʽi-go z-ʽeo, keh-pæn tsi-s-deo doh-shü-nying teng tsiang-lao tseo-long-læ, <sup>28</sup> teng Gyi wô, “Ng yüong soh-go gyün-ping tso keh-sing z-ken? z jü peh Ng keh-go gyün-ping hao tso keh-sing z-ken?”

<sup>27</sup> 其拉又到<u>耶路撒冷</u>：<u>耶穌</u>來聖殿裏走來走去個時候，箇班祭司頭讀書人等長老走攏來，<sup>28</sup> 等其話：「爾用啥個權柄做箇星事幹？是誰撥爾箇個權柄好做箇星事幹？」

<sup>29</sup> Yiæ-su we-teh gyi-lah, wô, “Ngô yia iao meng ng-lah ih-kyü shih-wô, ng-lah hao wô hyiang Ngô dao; ka-ni, Ngô yüong soh-go gyün-ping tso keh-sing z-ken, yia we wô hyiang ng-lah dao. <sup>30</sup> Iah-ʽen-go si-li, wa-z dzong tʽin ka læ, wa-z dzong nying ka *læ* ni ? hao wô hyiang Ngô dao.” <sup>31</sup> Gyi-lah s-ʽô siang-liang, z-ka wô, “Ziah wô, Z dzong tʽin *læ-go*; Gyi ziu we wô, ‘Ka-ni, ng-lah dza-we feh siang-sing gyi?’ <sup>32</sup> Ziah wô, Z dzong nying *læ-go*; ah-lah z pʽô pah-sing: ing-we gyi-lah tu sön Iah-ʽen jih-dzæ z sin-cü-nying.” <sup>33</sup> Ziu we-teh Yiæ-su, wô, “Ah-lah feh hyiao-teh.” Yiæ-su we-teh gyi-lah, wô, “Ngô yüong soh-go gyün-ping tso keh-sing z-ken, yia feh wô hyiang ng-lah dao.”

<sup>29</sup> <u>耶穌</u>回答其拉，話：「我也要問爾拉一句說話，爾拉好話向我道；介呢，我用啥個權柄做箇星事幹，也會話向爾拉道。<sup>30</sup> <u>約翰</u>個洗禮，還是從天介來，還是從人介來呢？好話向我道。」<sup>31</sup> 其拉私下商量，是介話：「若話，是從天來個；其就會話：『介呢，爾拉咋會弗相信其？』<sup>32</sup> 若話，是從人來個；阿拉是怕百姓：因爲其拉都算<u>約翰</u>實在是先知人。」<sup>33</sup> 就回答<u>耶穌</u>，話：「阿拉弗曉得。」<u>耶穌</u>回答其拉，話：「我用啥個權柄做箇星事幹，也弗話向爾拉道。」

---

### Mk. XII.

Keh-tsao *Yiæ-su* yüong pi-fông shih-wô teng gyi-lah kông, *z-ka* *wô*, “Yiu ih-go nying cong ih-yün ts-bu-dao, dön-kyʽün tang-leh tsʽiang-pô, gyüih ih-go tsiu-tsô-den, zao ih-go kao-leo, tsu-cʽih peh cong-din-nying, ziu cʽih-meng kyʽi-de. <sup>2</sup> Tao *siu* *tsu* z-ʽeo, tsʽa ih-go nu-boh tao cong-din-nying u-sen læ, iao hyiang cong-din-nying siu yün-li-go ko-ts. <sup>3</sup> Gyi-lah ziu kʽô-leh tang gyi, peh gyi kʽong-siu kyü-kyʽi. <sup>4</sup> Yi tsʽa ih-go nu-boh læ: gyi-lah do zah-deo kʽang-sông gyi-go deo, peh gyi tao-leh-me kyü-kyʽi. <sup>5</sup> Tsæ tsʽa ih-go læ; gyi-lah sah-diao gyi: wa-yiu hyü-to bih-go *nu-boh*, yiu-sing peh gyi-lah tang, yiu-sing peh gyi-lah sah-diao. <sup>6</sup> Gyi wa yiu ih-go ng-ts, z gyi tsʽing-æ-go; kyih-sah yia tsʽa gyi læ, z-ka wô, ‘Gyi-lah pih-ding kying-djong ngô ng-ts’ <sup>7</sup> Dæn-z keh-pæn cong-din-nying dô-kô z-ka wô, ‘Keh z tsih-djôh tsʽæn-nyih go cü-kwu; ah-lah tsʽia sah-leh gyi, tsʽæn-nyih ziu kwe peh ah-lah de.’ <sup>8</sup> Ziu kʽô-leh sah gyi, tiu gyi cʽih yün-nga. <sup>9</sup> Ka-ni, ke-yün-go nyih-cü dza bæn-fah ni? Gyi we læ djü-mih keh-pæn cong-din-nying, pô bu-dao-yün kao-dæ bih-nying. <sup>10, 11</sup> Keh-tsih Sing-shü sô wô, ‘Kyʽi-oh-go s-vu sô kyʽi-diao keh-kwʽe zah-deo, z tso-leh *oh* kôh-lôh-den deo-ih-kwʽe zah-deo: keh z Cü sô tso-go, dziu ah-lah kʽen-læ z hyi-gyi-go:’ \[S. 118. 22, 23.\] *keh-go* *shih-wô*, ng-lah soh m-neh doh-ko ma?”

箇遭<u>耶穌</u>用比方說話等其拉講，是介話：「有一個人種一園紫葡萄，團圈打勒槍笆，掘一個酒榨窞，造一個高樓，租出撥種田人，就出門去了。<sup>2</sup> 到收租時候，差一個奴僕到種田人烏碎來，要向種田人收園裏個果子。<sup>3</sup> 其拉就抲勒打其，撥其空手歸去。<sup>4</sup> 又差一個奴僕來。其拉馱石頭揞傷其個頭，撥其倒了霉歸去。<sup>5</sup> 再差一個來。其拉殺掉其。還有許多別個奴僕，有星撥其拉打，有星撥其拉殺掉。<sup>6</sup> 其還有一個兒子，是其親愛個，結煞也差其來，是介話：『其拉必定敬重我兒子。』<sup>7</sup> 但是箇班種田人大家是介話：『箇是接着產業個主顧，阿拉且殺勒其，產業就歸撥阿拉了。』<sup>8</sup> 就抲勒殺其，丟其出園外。<sup>9</sup> 介呢，箇園個業主咋辦法呢？其會來除滅箇班種田人，把葡萄園交代別人。<sup>10, 11</sup> 箇節聖書所話：『起屋個師父所棄掉箇塊石頭，是做勒屋角落頭頭一塊石頭。箇是主所做個，就阿拉看來是稀奇個。』\[S. 118. 22, 23.\] 箇個說話，爾拉啥嘸得讀過嗎？」

<sup>12</sup> *Keh-pæn* *nying* hyiao-teh *Yiæ-su* kông keh-go pi-fông z ts-tin gyi-lah zi, sing-siang iao kʽô Gyi; tsih-z pʽô pah-sing: ziu li-kʽæ Gyi kyʽi-de.

<sup>12</sup> 箇班人曉得<u>耶穌</u>講箇個比方是指點其拉自，心想要抲其，只是怕百姓，就離開其去了。

<sup>13</sup> KEH-TSAO gyi-lah tsʽa kyi-go Fah-li-sæ nying teng Hyi-lih keh-tông tao Gyi u-sen læ, iao pô *Gyi-go* shih-wô tông kwʽu-tʽao-kyʽün tʽao Gyi. <sup>14</sup> Ziu tseo-long-læ, teng Gyi wô, “Sin-sang, ah-lah hyiao-teh Ng z dzing-jih-go, ih-ngæn feh gyü-hyih nying-kô, yia feh cing nying-kô-go min-kʽong, tsih-leh jih-jih-we-we kông Jing-ming-go dao-li: deo zin-liang peh <sup>\[1\]</sup>Kæ-sah, z feh-z? yüong deo ni, vong deo?” <sup>15</sup> Yiæ-su hyiao-teh gyi-lah-go kô-hao i-s, teng gyi-lah wô, “Ng-lah dza-we siang s-s Ngô? Do <sup>\[2\]</sup>ih-kwʽe fæn-ping peh Ngô kʽen.” <sup>16</sup> Gyi-lah ziu do-læ. *Yiæ-su* teng gyi-lah wô, “Keh-go deo-ts teng koh-ʽao z jü-noh-go?” Gyi-lah wô, “Z Kæ-sah-go.” <sup>17</sup> Yiæ-su we-teh gyi-lah, wô, “Z Kæ-sah-go tong-si, hao peh Kæ-sah: z Jing-ming-go tong-si, hao peh Jing-ming.” Gyi-lah tu hyi-gyi Yiæ-su.

<sup>13</sup> 箇遭其拉差幾個<u>法利賽</u>人等<u>希律</u>箇黨到其烏碎來，要把其個說話當箍套圈套其。<sup>14</sup> 就走攏來，等其話：「先生，阿拉曉得爾是誠實個，一眼弗懼脅人家，也弗准人家個面孔，只勒實實惠惠講神明個道理。投錢糧撥<u>該撒</u><sup>\[1\]</sup>，是弗是？用投呢，甮投？」<sup>15</sup> <u>耶穌</u>曉得其拉個假好意思，等其拉話：「爾拉咋會想試試我？馱一塊<sup>\[2\]</sup>番餅撥我看。」<sup>16</sup> 其拉就馱來。<u>耶穌</u>等其拉話：「箇個頭子等國號是誰儂個？」其拉話：「是<u>該撒</u>個。」<sup>17</sup> <u>耶穌</u>回答其拉，話：「是<u>該撒</u>個東西，好撥<u>該撒</u>；是神明個東西，好撥神明。」其拉都稀奇<u>耶穌</u>。

<sup>\[1\] Kæ-sah, *ziu-z* *Lo-mô* *wông-ti-go* *koh-ʽao*. <u>該撒</u>，就是<u>羅馬</u>皇帝個國號。（原註）</sup>

<sup>\[2\] *Keh-kwʽe* *fæn-ping* *dzih* *ih-din* *nying-ts*. <sup>2</sup> 該塊番餅值一鈿銀子。（原註）</sup>

<sup>18</sup> Sah-tʽu-kæ nying, ziu-z wô weh-cün-læ-go z-ken z m̆-teh-go, gyi-lah yiu-sing tseo-long-læ, meng Gyi z-ka wô, <sup>19</sup> “Sin-sang, Mo-si sia-lôh peh ah-lah, wô, Jü ziah yiu ah-ko si-de, dzing-leh ih-go lao-nyüing, m-neh ng-nô gao-lôh-tong, ah-di kæ cʽü gyi lao-nyüing, hao teng ah-ko djün-cong-tsih-dæ. <sup>20</sup> Næn-kæn yiu *ih-veng* *nying-kô* tsʽih hyüong-di: do-go dæ-leh lao-nyüing, *ʽeo-deo* si-de, m-neh ng-nô gao-lôh. <sup>21</sup> Di-nyi-go dæ-leh gyi, yia si-de, gyi yi m-neh ng-nô; di-sæn-go yia z-ka. <sup>22</sup> ʽO-tsʽih-go dæ gyi, tu m-neh ng-nô gao-lôh. Ting kyih-sah, lao-nyüing yia si-de. <sup>23</sup> Ka-ni, weh-cün-læ-go z-ʽeo, keh-sing nying tu weh-cün-læ, gyi tao-ti sön jü-go lao-nyüing? ing-we keh tsʽih-go nying tu cʽü gyi ko-de.” <sup>24</sup> Yiæ-su we-teh gyi-lah, wô, “Ng-lah, we-leh feh hyiao-teh Sing-shü teng Jing-ming-go neng-ken, kyʽi feh-z tsʽo-de ma? <sup>25</sup> Ing-we dzong si-nying cong-nyiang weh-cün-læ z-ʽeo, gyi-lah feh tsôh cʽü-tsing kô-cʽih; z ziang tʽin-li-go tʽin-s ih-yiang. <sup>26</sup> Ziah kông-tao si-nying weh-cün-læ z-ken, læ Mo-si shü-li Tsʽ-bang jü keh-pʽin, Jing-ming teng gyi sô wô-go, ‘Ngô z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming;’ \[C. 3. 6.\] ng-lah soh m-neh doh-ko ma? <sup>27</sup> *Jing-ming* feh-z si-nying-go Jing-ming, z weh-nying-go Jing-ming: keh-lah ng-lah ʽo-jün tsʽo-de.”

<sup>18</sup> <u>撒土該</u>人，就是話活轉來個事幹是嘸得個，其拉有星走攏來，問其是介話：<sup>19</sup> 「先生，<u>摩西</u>寫落撥阿拉，話，誰若有阿哥死了，剩勒一個老𡢿，嘸得兒囡交落東，阿弟該娶其老𡢿，好等阿哥傳宗接代。<sup>20</sup> 難間有一份人家七兄弟。大個抬勒老𡢿，後頭死了，嘸得兒囡交落。<sup>21</sup> 第二個抬勒其，也死了，其又嘸得兒囡。第三個也是介。<sup>22</sup> 和七個抬其，都嘸得兒囡交落。頂結煞，老𡢿也死了。<sup>23</sup> 介呢，活轉來個時候，箇星人都活轉來，其到底算誰個老𡢿？因爲箇七個人都娶其過了。」<sup>24</sup> <u>耶穌</u>回答其拉，話：「爾拉，爲了弗曉得聖書等神明個能幹，豈弗是錯了嗎？<sup>25</sup> 因爲從死人中央活轉來時候，其拉弗作娶進嫁出，是像天裏個天使一樣。<sup>26</sup> 若講到死人活轉來事幹，來<u>摩西</u>書裏刺棚樹箇篇，神明等其所話個，『我是<u>亞伯拉罕</u>個神明，<u>以撒</u>個神明，<u>雅各</u>個神明。』\[C. 3. 6.\] 爾拉啥嘸得讀過嗎？<sup>27</sup> 神明弗是死人個神明，是活人個神明。箇拉爾拉和然錯了。」

<sup>23</sup> YIU ih-go doh-shü-nying tseo-læ, tʽing-meng gyi-lah dô-kô nyi-leng, kʽen-kyin *Yiæ-su* we-teh-leh hao, ziu meng Gyi, wô, “Ting do lih-fah z ʽah-li ih-diao?” <sup>29</sup> Yiæ-su we-teh gyi, wô, “Long-tsong lih-fah li-hyiang ting do, *ziu-z* *wô*, ‘Yi-seh-lih nying yüong tʽing; Cü, ah-lah-go Jing-ming, z doh-ih-we Cü: <sup>30</sup> ng tông-kæ yüong djün-fu sing-dziang, djün-fu tsing-jing, djün-fu dzæ-dzing, djün-fu lih-liang, æ-kying Cü ng-go Jing-ming.’ \[Sm. 6. 4, 5.\] Keh z deo-ih-go lih-fah. <sup>31</sup> Di-nyi yia siang-ziang-go, *ziu-z*, ‘Tông-kæ æ-sih ng-go ling-sô-kô ziang zi ih-yiang.’ \[Lv. 19. 18.\] M-yiu bih-go lih-fah do-jü keh liang-yiang.” <sup>32</sup> Keh doh-shü-nying teng Gyi wô, “Sin-sang, hao-go; Ng-go shih-wô jih-dzæ z-go: ing-we Jing-ming z tsih-yiu ih-we, djü Gyi ts-nga z m̆-teh bih-go: <sup>33</sup> ping-tsʽia yüong djün-fu sing-dziang, djün-fu tsʽong-ming, djün-fu tsing-jing, djün-fu lih-liang, æ-kying Gyi, wa-yiu æ-sih ling-sô-kô ziang zi ih-yiang, keh z pi væn-pah siao-hwô tsi-veh teng foh-li keng-kô hao.” <sup>34</sup> Yiæ-su kʽen-kyin gyi we-teh-leh tsʽong-ming, ziu teng gyi wô, “Ng li Jing-ming-go koh feh yün de.” Yi-ʽeo m-nying ken tsæ kyʽi meng Gyi.

<sup>28</sup> 有一個讀書人走來，聽聞其拉大家議論，看見<u>耶穌</u>回答勒好，就問其，話：「頂大律法是何裏一條？」<sup>29</sup> <u>耶穌</u>回答其，話：「攏總律法裏向頂大，就是話：『<u>以色列</u>人用聽，主，阿拉個神明，是獨一位主。<sup>30</sup> 爾當該用全副心腸，全副精神，全副才情，全副力量，愛敬主爾個神明。』\[Sm. 6. 4, 5.\] 箇是頭一個律法。<sup>31</sup> 第二也相像個，就是：『當該愛惜爾個鄰舍家像自一樣。』\[Lv. 19. 18.\] 嘸有別個律法大如箇兩樣。」<sup>32</sup> 箇讀書人等其話：「先生，好個。爾個說話實在是個。因爲神明是只有一位，除其之外是嘸得別個。<sup>33</sup> 並且用全副心腸，全副聰明，全副精神，全副力量，愛敬其，還有愛惜鄰舍家像自一樣，箇是比凡百燒化祭物等福禮更加好。」<sup>34</sup> <u>耶穌</u>看見其回答勒聰明，就等其話：「爾離神明個國弗遠了。」以後嘸人敢再去問其。

<sup>35</sup> YIÆ-SU læ sing-din-li kao-hyüing-go z-ʽeo, kʽæ kʽeo z-ka wô, “Keh-sing doh-shü-nying dza-we wô Kyi-toh z Da-bih-go ʽEo-dæ? <sup>36</sup> Da-bih zi be Sing-Ling ken-dong z-ka wô, ‘Cü teng ngô-go Cü wô, Hao zo læ Ngô jing-siu-pin, teng-tao Ngô pô Ng-go dziu-dih tso Ng-go dah-kyiah-teng.’ \[S. 11. 1.\] <sup>37</sup> Ka-ni, Da-bih zi tsʽing-hwu Gyi z Cü, Gyi dza-we wa z Da-bih-go ʽEo-dæ ni?” Cong pah-sing tu hwun-hyi tʽing Gyi.

<sup>35</sup> <u>耶穌</u>來聖殿裏教訓個時候，開口是介話：「箇星讀書人咋會話<u>基督</u>是<u>大闢</u>個後代？<sup>36</sup> <u>大闢</u>自被聖靈感動是介話：『主等我個主話，好坐來我順手邊，等到我把爾個仇敵做爾個踏腳凳。』\[S. 11. 1.\] <sup>37</sup> 介呢，<u>大闢</u>自稱呼其是主，其咋會還是<u>大闢</u>個後代呢？」衆百姓都歡喜聽其。

<sup>38</sup> Kao-hyüing-go z-ʽeo, yi teng gyi-lah wô, “Ng-lah yüong kying-bông keh-sing doh-shü-nying: gyi-lah iao cʽün-leh dziang-dziang i-zông tseo-læ-tseo-kyʽi; z-min-zông hwun-hyi nying-kô tsʽing gyi en; <sup>39</sup> jü-we-dông-li iao zo zông-we, tsiu-yin-zông iao zo deo-we; <sup>40</sup> ping-tsʽia tʽeng-kyʽüoh kwu-sông lao-nyüing-go kô-kyi, kô-hyi-deo tao-kao mæn-dziang. Gyi-lah pih-ding ziu-ze yü-kô djong.”

<sup>38</sup> 教訓個時候，又等其拉話：「爾拉用謹防箇星讀書人。其拉要穿勒長長衣裳走來走去，市面上歡喜人家請其安，<sup>39</sup> 聚會堂裏要坐上位，酒筵上要坐頭位，<sup>40</sup> 並且吞喫孤孀老𡢿個家計，假戲頭禱告漫長。其拉必定受罪愈加重。」

<sup>41</sup> YIÆ-SU dziao-leh dzin-kwʽu zo-kæn, kʽen-kʽen cong-nying pô dong-din tiu-lôh dzin-kwʽu-li. Hyü-to yiu-lao tiu-leh to: <sup>42</sup> yiu ih-go gyüong kwu-sông lao-nyüing læ, tiu liang dong-din, z dzih ih-li nying-ts go. <sup>43</sup> *Yiæ-su* eo-long meng-du, teng gyi-lah wô, “Ngô tsing wô hyiang ng-lah dao, Cong-nying tiu læ dzin-kwʽu-li go, wa-z keh gyüong-gyüong kwu-sông lao-nyüing tiu-leh to. <sup>44</sup> Ing-we gyi-lah tu pô to-deo tiu-tin-tih: keh-go lao-nyüing zi yia kyʽüih-li-li, z gyi sô yiu-go long-tsong tiu-tsing-tih-de; keh z gyi-go ʽo-kô-kyi.”

<sup>41</sup> <u>耶穌</u>朝勒錢庫坐間，看看衆人把銅鈿丟落錢庫裏。許多有佬丟勒多。<sup>42</sup> 有一個窮孤孀老𡢿來，丟兩銅鈿，是值一厘銀子個。<sup>43</sup> <u>耶穌</u>謳攏門徒，等其拉話：「我真話向爾拉道，衆人丟來錢庫裏個，還是箇窮窮孤孀老𡢿丟勒多。<sup>44</sup> 因爲其拉都把多頭丟點的。箇個老𡢿自也缺利利，是其所有個攏總丟進的了，箇是其個和家計。」

---

### Mk. XIII.

YIÆ-SU tseo-cʽih sing-din z-ʽeo, yiu ih-go meng-du teng Gyi wô, “Sin-sang, tsʽing kʽen keh-sing zah-deo teng oh-yü dza hao ni!” <sup>2</sup> Yiæ-su we-teh gyi, wô, “Keh-sing do-do oh-yü ng kʽen-kyin ma? Tsiang-læ lin-tsih ih-kwʽe zah-deo tu m-neh dzing-lôh læ zah-deo zông-teng; long-tsong we tsʽah-diao.”

<u>耶穌</u>走出聖殿時候，有一個門徒等其話：「先生，請看箇星石頭等屋宇咋好呢！」<sup>2</sup> <u>耶穌</u>回答其，話：「箇星大大屋宇爾看見嗎？將來連只一塊石頭都嘸得剩落來石頭上頂，攏總會拆掉。」

<sup>3</sup> Yiæ-su læ Ken-læn sæn dziao-leh sing-din zo-kæn, Pe-teh, Yüô-kôh, Iah-ʽen, teng En-teh-lih, s-ʽô læ meng Gyi, wô, <sup>4</sup> “Kyi-z yiu keh-sing z-ken? wô-wô hyiang ah-lah dao: ping-tsʽia long-tsong keh-sing z-ken iao ing-nyiæn go z-ʽeo yiu soh-go ziao-deo?”

<sup>3</sup> <u>耶穌</u>來橄欖山朝勒聖殿坐間，<u>彼得</u>、<u>雅各</u>、<u>約翰</u>，等<u>安得烈</u>，私下來問其，話：<sup>4</sup> 「幾時有箇星事幹？話話向阿拉道。並且攏總箇星事幹要應驗個時候有啥個兆頭？」

<sup>5</sup> Yiæ-su we-teh gyi-lah, wô, “Ng-lah yüong kwu-djôh, m-nao peh nying-kô ta-diao. <sup>6</sup> Ing-we yiu hyü-to nying we mao-leh Ngô ming-deo læ-gyi, z-ka wô, ‘Ngô ziu-z *Gyi*;’ yia we ta-diao yiu-ho nying. <sup>7</sup> Ng-lah tʽing-meng tang-tsiang z-ken teng tang-tsiang-go sing-sih, hao-vong yiao-ʽôh: ing-we *keh-sing* *z-ken* pih-ding yiu-go; dæn-z mah-go z-ʽeo wa mi-de. <sup>8</sup> Ing-we pah-sing teng pah-sing, koh-kô teng koh-kô, tu we dô-kô tang-tsiang: yiu-sing u-sen yiu di-cing, ping-tsʽia yiu hwông-nyin, teng fæn-lön. Keh-sing peh-ko z tsæ-næn-go kyʽi-deo.

<sup>5</sup> <u>耶穌</u>回答其拉，話：「爾拉用顧着，嘸得好撥人家帶掉。<sup>6</sup> 因爲有許多人會冒勒我名頭來其，是介話：『我就是其。』也會帶掉有夥人。<sup>7</sup> 爾拉聽聞打仗事幹等打仗個信息，好甮搖惑。因爲箇星事幹必定有個，但是末個時候還未了。<sup>8</sup> 因爲百姓等百姓，國家等國家，都會大家打仗。有星烏碎有地震，並且有荒年，等反亂。箇星不過是災難個起頭。

<sup>9</sup> “Ng-lah yüong kwu-djôh zi: ing-we nying-kô we song ng-lah tao kong-we-li; læ jü-we-dông-li tang ng-lah; yi we-leh Ngô-go yün-kwu, ng-lah pih iao lih læ tsong-toh teng wông-ti-go min-zin, hao tso te-tsing peh gyi-lah. <sup>10</sup> Wa-yiu foh-ing dao-li pih iao sin djün-kʽæ peh væn-koh-go pah-sing tʽing. <sup>11</sup> Gyi-lah ka ng-lah, pô ng-lah song *kwun* z-ʽeo, hao-vong *yü-sin* zeo dza-go hao kông, yia hao-vong yü-sin tang-sön; tông keh-go z-ʽeo sô s-peh ng-lah *kông-go*, hao kyʽi kông: ing-we læ-tih kông-go feh-z ng-lah zi, z-go Sing-Ling. <sup>12</sup> Hyüong-di we pô hyüong-di song *kwun* bæn gyi si-ze; ah-tia *we* *pô* ng-ts *song* *kwun* *bæn* *gyi* *si-ze*; ng-nô yia we dong-siu long-sah do-nying: <sup>13</sup> ping-tsʽia we-leh Ngô-go ming-deo, ng-lah we peh cong-nying kʽeh-tsʽeng. Dæn-z jing-næ tao ti go cü-kwu we teh-djôh kyiu.

<sup>9</sup> 「爾拉用顧着自。因爲人家會送爾拉到公會裏，來聚會堂裏打爾拉，又爲了我個緣故，爾拉必要立來總督等皇帝個面前，好做對證撥其拉。<sup>10</sup> 還有福音道理必要先傳開撥萬國個百姓聽。<sup>11</sup> 其拉解爾拉，把爾拉送官時候，好甮預先愁咋個好講，也好甮預先打算，當箇個時候所賜撥爾拉講個，好去講。因爲來的講個弗是爾拉自，是個聖靈。<sup>12</sup> 兄弟會把兄弟送官辦其死罪，阿爹會把兒子送官辦其死罪，兒囡也會動手弄煞大人。<sup>13</sup> 並且爲了我個名頭，爾拉會撥衆人刻忖。但是忍耐到底個主顧會得着救。

<sup>14</sup> “Ng-lah kʽen-kyin sin-cü Dæn-yi-li sô wô-go, ‘we mih-diao *di-fông*, keh kʽo-u-go tong-si,’ lih læ feh ing-kæ lih go u-sen, (doh-go cü-kwu kæ ming-bah,) keh-tsao læ Yiu-tʽa di-fông læ-kæn-go cü-kwu hao dao tao sæn-li kyʽi: <sup>15</sup> læ oh-teng go cü-kwu m-nao tseo-lôh oh-li læ, yia m-nao tseo-tsing-kyʽi do-cʽih oh-li-go tong-si: <sup>16</sup> læ din-deo cü-kwu yia m-nao cün-læ do i-zông. <sup>17</sup> Keh-sing nyih-ts, do-du teng kyʽüoh-na-go lao-nyüing yiu ʽo-se! <sup>18</sup> Ng-lah yüong tao-kao, s-teh ng-lah hao-vong læ tong-tʽin dao-tseo. <sup>19</sup> Ing-we læ keh-sing nyih-ts pih-ding yiu ʽo-næn, dzong kyʽi-deo Jing-ming kʽæ-tʽin-pʽih-di ih-dzih tao næn-kæn, dzong m-neh keh-cü-ka ko; *ʽeo-deo* yia tsæ-ve yiu-go. <sup>20</sup> Ziah-z Cü feh s-teh keh-sing nyih-kyiah tön-tin, ih-go nying tu kyiu-feh-læ: dæn-z we-leh Gyi-zi sô tʽiao-shün-go nying, we s-teh keh-sing nyih-kyiah tön-go.

<sup>14</sup> 「爾拉看見先知<u>但以理</u>所話個，『會滅掉地方，箇可惡個東西。』立來弗應該立個烏碎（讀個主顧該明白），箇遭來<u>猶太</u>地方來間個主顧好逃到山裏去。<sup>15</sup> 來屋頂個主顧嘸得好走落屋裏來，也嘸得好走進去馱出屋裏個東西。<sup>16</sup> 來田頭主顧也嘸得好轉來馱衣裳。<sup>17</sup> 箇星日子，大肚等喫奶個老𡢿有禍祟！<sup>18</sup> 爾拉用禱告，使得爾拉好甮來冬天逃走。<sup>19</sup> 因爲來箇星日子必定有禍難，從起頭神明開天闢地一直到難間，從嘸得箇株介過，後頭也再𣍐有個。<sup>20</sup> 若是主弗使得箇星日腳短點，一個人都救弗來。但是爲了其自所挑選個人，會使得箇星日腳短個。

<sup>21</sup> “Keh-go z-ʽeo, ziah yiu nying teng ng-lah wô, ‘Kyi-toh dông-deo læ-tong;’ ʽôh-tsia *wô*, ‘Keh-deo læ-kæn; m-nao siang-sing *gyi*. <sup>22</sup> Ing-we yiu kô Kyi-toh kô sin-cü-nying iao cʽih-læ; yia we tso jing-tsih teng gyi-z, s-teh keh-sing tʽiao-shün-go nying, ziah-z hao *ta-diao*, yia we peh gyi-lah ta-diao. <sup>23</sup> Ng-lah yüong kwu-djôh: *keh-sing* væn-pah z-ken, Ngô teng ng-lah yü-sin wô-go.

<sup>21</sup> 「箇個時候，若有人等爾拉話，『<u>基督</u>蕩頭來東。』或者話，『箇頭來間。』嘸得好相信其。<sup>22</sup> 因爲有假<u>基督</u>假先知人要出來，也會做神蹟等奇事，使得箇星挑選個人，若是好帶掉，也會撥其拉帶掉。<sup>23</sup> 爾拉用顧着。箇星凡百事幹，我等爾拉預先話個。

<sup>24</sup> “Tông keh-sing nyih-ts, keh tsæ-næn-go ʽeo-deo, nyih-deo ziu we heh-en, yüih-liang feh we fah-kwông, <sup>25</sup> tʽin-li-go sing-siu we tih-lôh-læ, tʽin-zông keh-sing yiu gyün-ping go we yiao-dong. <sup>26</sup> Keh-go z-ʽeo we kʽen-kyin Nying-go Ng-ts, yiu do-do gyün-ping teng yüong-wô, zo-leh yüing ka læ. <sup>27</sup> Gyi ziu we tsʽa Gyi-go tʽin-s, dzong di-go zing-deo ih-dzih tao tʽin-go zing-deo kyʽi jü-long s-fông tʽiao-shün-go nying.

<sup>24</sup> 「當箇星日子，箇災難個後頭，日頭就會黑暗，月亮弗會發光，<sup>25</sup> 天裏個星宿會跌落來，天上箇星有權柄個會搖動。<sup>26</sup> 箇個時候會看見人個兒子，有大大權柄等榮華，坐勒雲介來。<sup>27</sup> 其就會差其個天使，從地個盡頭一直到天個盡頭去聚攏四方挑選個人。

<sup>28</sup> “Ng-lah kʽen vu-hwô-ko jü, hao tsʽeng-tao ih-go pi-fông: gyi-go ô-ts neng-kyʽi-læ, yih-bæn pao-cʽih-læ, keh z-ʽeo ng-lah hyiao-teh ʽô-tʽin kwʽa tao-de. <sup>29</sup> Z-ka-go, ng-lah kʽen-kyin keh-sing z-ken dong-tsôh-kyʽi-læ, ziu hao hyiao-teh <sup>\[1\]</sup>*Jing-ming-go* *koh* kwʽa tao-de, ziu læ meng-kʽeo de. <sup>30</sup> Ngô tsing wô hyiang ng-lah dao, Keh-go shü-dæ, feh teng-tao keh-sing z-ken tu tso-dzing, feh we ko-kyʽi. <sup>31</sup> Tʽin teng di we ko-kyʽi: Ngô-go shih-wô feh we ko-kyʽi.

<sup>28</sup> 「爾拉看無花果樹，好忖到一個比方。其個椏枝嫩起來，葉爿爆出來，箇時候爾拉曉得夏天快到了。<sup>29</sup> 是介個，爾拉看見箇星事幹動作起來，就好曉得神明個國<sup>\[1\]</sup>快到了，就來門口了。<sup>30</sup> 我真話向爾拉道，箇個世代，弗等到箇星事幹都做成，弗會過去。<sup>31</sup> 天等地會過去。我個說話弗會過去。

<sup>\[1\]*ʽÔh-tsia*, *Nying-go* *Ng-ts*. 或者人個兒子。（原註）</sup>

<sup>32</sup> “Dæn-z keh-go nyih-ts, keh-go z-zing, m-nying hyiao-teh; tʽin-zông-go tʽin-s yia *feh* *hyiao-teh*; Ng-ts yia *feh* *hyiao-teh*; tsih-yiu Ah-tia *hyiao-teh-go*.

<sup>32</sup> 「但是箇個日子，箇個時辰，嘸人曉得。天上個天使也弗曉得，兒子也弗曉得，只有阿爹曉得個。

<sup>33</sup> “Ng-lah yüong kwu-djôh, yüong kying-sing tao-kao: ing-we feh hyiao-teh keh-go z-ʽeo kyi-z we tao. <sup>34</sup> *Nying-go* *Ng-ts* tsing-ziang ih-go nying li-kʽæ gyi oh-lô cʽih-meng kyʽi, pô gyün-ping s-peh gyi nu-boh, yi *kao-dæ* kôh-nying-go sang-weh; feng-fu kwun-meng-go nying yüong kying-sing. <sup>35</sup> Keh-lah ng-lah iao kying-sing: ing-we feh hyiao-teh Cü-nying-kô soh-go z-ʽeo we læ, wa-z yia-tao-den, wa-z pun-yia-ko, wa-z kyi di-go z-ʽeo, wa-z tsao tʽin-nyiang: <sup>36</sup> kʽong-pʽô Gyi hweh-r-jün læ-de, pʽong-djôh ng-lah kwʽeng-joh-tong. <sup>37</sup> Ngô teng ng-lah sô wô-go, yia z teng cong-nying wô, *ziu-z*, Yüong kying-sing.”

<sup>33</sup> 「爾拉用顧着，用警醒禱告。因爲弗曉得箇個時候幾時會到。<sup>34</sup> 人個兒子正像一個人離開其屋落出門去，把權柄賜撥其奴僕，又交代各人個生活，吩咐管門個人用警醒。箇拉爾拉要警醒。因爲弗曉得主人家啥個時候會來，還是夜到頭，還是半夜過，還是雞啼個時候，還是早天亮。<sup>36</sup> 恐怕其忽而然來了，碰着爾拉睏熟東。我等爾拉所話個，也是等衆人話，就是，用警醒。」

---

### Mk. XIV.

YÜ-YÜIH-TSIH teng vu-kao-tsih liang nyih zin-deo, keh-sing tsi-s-deo teng doh-shü-nying tang-sön dza-go hao yüong kyi-kao kʽô Yiæ-su, long-sah Gyi. <sup>2</sup> Tsih-z wô, “M-nao læ tsih-kʽeng *nyih*, kʽong-pʽô pah-sing iao nao-z.”

逾越節等無酵節兩日前頭，箇星祭司頭等讀書人打算咋個好用計較抲<u>耶穌</u>，弄煞其。<sup>2</sup> 只是話：「嘸得好來節肯日，恐怕百姓要鬧事。」

<sup>3</sup> Yiæ-su læ Pah-da-nyi, sang da-mô-fong go Si-meng oh-li læ-kæn; Gyi zo-zih-go z-ʽeo, yiu ih-go nyü-nying, do-leh ting hao ting kyü hyiang-yiu tsi-tih-go nyüoh-go ʽeh-ts, tseo-læ, kʽao-kʽæ-leh ʽeh-ts tao læ Gyi deo-li. <sup>4</sup> Yiu kyi-go nying sing-li ông-de, z-ka wô, “Keh hyiang-yiu fi-diao tsôh soh? <sup>5</sup> Keh feh-jün hao ma sæn-jih-to liang nying-ts, feng peh gyüong-nying.” Ziu mao-ün keh-go nyü-nying. <sup>6</sup> Yiæ-su ziu wô, “Tsʽia ze gyi; ng-lah dza-we long gyi tæn sing-z? gyi teng Ngô tso-go, z ih-yiang hao z-ken. <sup>7</sup> Ing-we ng-lah yiu gyüong-nying dziang-tʽong dô-kô læ-tong, ze ng soh-go z-ʽeo hao kyʽi dæ gyi-lah hao: dæn-z m̆-teh Ngô dziang-tʽong læ-tong. <sup>8</sup> Gyi hao tso go, gyi z yi-kying tso-de; z we-leh Ngô-go sông-z yü-sin djô Ngô-go kyi-sing. <sup>9</sup> Ngô tsing wô hyiang ng-lah dao, ʽEn-tʽin-ʽô feh-leng soh-go di-fông, z yiu keh-go foh-ing djün-kʽæ-go, yia pih-ding kông-tao keh-go nyü-nying sô tso z-ken, hao *peh* *nying-kô* kyi-teh gyi.”

<sup>3</sup> <u>耶穌</u>來<u>伯大尼</u>，生大麻瘋個<u>西門</u>屋裏來間，其坐席個時候，有一個女人，馱勒頂好頂貴香油𣥼的個玉個盒子，走來，敲開了盒子倒來其頭裏。<sup>4</sup> 有幾個人心裏怏了，是介話：「箇香油費掉作啥？<sup>5</sup> 箇弗然好賣三十多兩銀子，分撥窮人。」就媢怨箇個女人。<sup>6</sup> <u>耶穌</u>就話：「且隨其，爾拉咋會弄其擔心事？其等我做個，是一樣好事幹。<sup>7</sup> 因爲爾拉有窮人長通大家來東，隨爾啥個時候好去待其拉好。但是嘸得我長通來東。<sup>8</sup> 其好做個，其是已經做了，是爲了我個喪事預先搽我個肌身。<sup>9</sup> 我真話向爾拉道，咸天下弗論啥個地方，是有箇個福音傳開個，也必定講到箇個女人所做事幹，好撥人家記得其。」

<sup>10</sup> Jih-nyi meng-du li-hyiang ih-go, z Kyüô-liah-go Yiu-da, tseo tao keh-sing tsi-s-deo u-sen, iao ma-diao Yiæ-su peh gyi-lah. <sup>11</sup> Gyi-lah ih tʽing-meng ziu hwun-hyi, ing-hyü coh nying-ts peh gyi. *Yiu-da* ziu zing kyi-we hao pô Yiæ-su kao-dæ gyi-lah.

<sup>10</sup> 十二門徒裏向一個，是<u>加略</u>個<u>猶大</u>，走到箇星祭司頭烏碎，要賣掉<u>耶穌</u>撥其拉。<sup>11</sup> 其拉一聽聞就歡喜，應許給銀子撥其。<u>猶大</u>就尋機會好把<u>耶穌</u>交代其拉。

<sup>12</sup> VU-KAO-TSIH-GO deo-nyih, <sup>\[1\]</sup>sah yü-yüih siao-yiang z-ʽeo, meng-du teng Yiæ-su wô, “Ng iao ah-lah ʽah-li kyʽi be-bæn yü-yüih peh Ng kyʽüoh?” <sup>13</sup> *Yiæ-su* ziu tsʽa liang-go meng-du, teng gyi-lah wô, “Ng-lah tao zing-li kyi, we pʽong-djôh ih-go nying yiu ih-bing shü kyʽih-tih; hao keng gyi kyʽi. <sup>14</sup> Tao gyi tseo-tsing-go oh-lô, hao teng keh-veng cü-nying-kô wô, ‘Sin-sang z-ka wô, Ngô teng Ngô-go meng-du hao kyʽüoh yü-yüih keh-kæn kʽah-vông læ ʽah-li?’ <sup>15</sup> Gyi ziu we pô pa-shih-hao-liao ih-kæn do-do leo-teng peh ng-lah kʽen: læ keh-deo ng-lah hao be-hao-kæn.” <sup>16</sup> Meng-du ziu kyʽi tseo-tsing zing-li, *ko-jün* pʽong-djôh ziang *Yiæ-su* teng gyi-lah sô wô ka: ziu pô yü-yüih be-hao-kæn.

<sup>12</sup> 無酵節個頭日，殺<sup>\[1\]</sup>逾越小羊時候，門徒等<u>耶穌</u>話：「爾要阿拉何裏去備辦逾越撥爾喫？」<sup>13</sup> <u>耶穌</u>就差兩個門徒，等其拉話：「爾拉到城裏幾，會碰着一個人有一瓶水挈的，好跟其去。<sup>14</sup> 到其走進個屋落，好等箇份主人家話：『先生是介話，我等我個門徒好喫逾越箇間客房來何裏？』<sup>15</sup> 其就會把擺設好了一間大大樓頂撥爾拉看。來箇頭爾拉好備好間。」<sup>16</sup> 門徒就去走進城裏，果然碰着像<u>耶穌</u>等其拉所話介。就把逾越備好間。

<sup>\[1\] Sah; *ʽoh wô*, sah-diao tso tsi-veh. 殺；或話，殺掉做祭物。（原註）</sup>

<sup>17</sup> Tao yia-kwʽa z-ʽeo, *Yiæ-su* teng jih-nyi-go meng-du dô-kô læ. <sup>18</sup> Gyi-lah zo-zih kyʽüoh-go z-ʽeo, Yiæ-su z-ka wô, “Ngô tsing wô hyiang ng-lah dao, Ng-lah cong-nyiang yiu ih-go, teng Ngô dô-kô læ-tong kyʽüoh-go cü-kwu, iao ma-diao Ngô.” <sup>19</sup> Gyi-lah ziu iu-meng, ko-tang-ko meng Gyi; *keh* *ih-go* wô, “Z ngô feh?” keh ih-go wô, “Z ngô feh?” <sup>20</sup> Yiæ-su we-teh gyi-lah, wô, “Z jih-nyi-go cong-nyiang ih-go, teng Ngô dô-kô beng-ts-li ʽô-siu-go cü-kwu. <sup>21</sup> Nying-go Ng-ts nyün-z iao kyʽi, ziang Sing-shü-li ts-tin Gyi ka-go: dæn-z ma-diao Nying-go Ng-ts keh-go cü-kwu yiu ʽo-se! keh-go nying feh sang wa-z gyi bin-i.”

<sup>17</sup> 到夜快時候，<u>耶穌</u>等十二個門徒大家來。<sup>18</sup> 其拉坐席喫個時候，<u>耶穌</u>是介話：「我真話向爾拉道，爾拉中央有一個，等我大家來東喫個主顧，要賣掉我。」<sup>19</sup> 其拉就憂悶，個打個問其。箇一個話：「是我弗？」箇一個話：「是我弗？」<sup>20</sup> <u>耶穌</u>回答其拉，話：「是十二個中央一個，等我大家盆子裏下手個主顧。<sup>21</sup> 人個兒子原是要去，像聖書裏指點其介個。但是賣掉人個兒子箇個主顧有禍祟！箇個人弗生還是其便宜。」

<sup>22</sup> Gyi-lah kyʽüoh-go z-ʽeo, Yiæ-su do-leh mun-deo, coh-foh-ts pʽah-kʽæ, kao-fu gyi-lah, z-ka wô, “Ng-lah hao do-leh kyʽüoh: keh z Ngô-go kyi-sing.” <sup>23</sup> Yi do-leh pe-ts, coh-zia-ts, kao-fu gyi-lah: gyi-lah tu hah-de. <sup>24</sup> Ping-tsʽia teng gyi-lah wô, “Keh z Ngô-go hyüih, ziu-z sing-iah-go *hyüih*, we-leh hyü-to nying liu-cʽih-læ-go. <sup>25</sup> Ngô tsing wô hyiang ng-lah dao, Dzong-kying-yi-ʽeo ngô feh tsæ kyʽüoh bu-dao tsiu, ih-dzih teng-tao Ngô læ Jing-koh li-hyiang kyʽüoh sing tsiu keh nyih.”

<sup>22</sup> 其拉喫個時候，<u>耶穌</u>馱勒饅頭，祝福仔𤖼開，交付其拉，是介話：「爾拉好馱勒喫。箇是我個肌身。」<sup>23</sup> 又馱勒杯子，祝謝仔，交付其拉。其拉都喝了。<sup>24</sup> 並且等其拉話：「箇是我個血，就是新約個血，爲了許多人流出來個。<sup>25</sup> 我真話向爾拉道，從今以後我弗再喫葡萄酒，一直等到我來神國裏向喫新酒箇日。」

<sup>26</sup> <sup>\[1\]</sup>Sing-s tsʽông-hao, gyi-lah tseo-cʽih tao Ken-læn sæn kyʽi. <sup>27</sup> Yiæ-su teng gyi-lah wô, “Kyih-mih yia-tao ng-lah cong-nying tu we in-tseng kyʽi-diao Ngô: ing-we Sing-shü-li wô, ‘Ngô we tang Kʽen-yiang-go Nying; yiang ziu we sæn-kʽæ.’ \[Sk. 13. 7.\] <sup>28</sup> Dæn-z Ngô weh-cün-læ ʽeo-deo, we sin-jü ng-lah tao Kyüô-li-li kyʽi.” <sup>29</sup> Pe-teh teng Gyi wô, “Ziu-z cong-nying tu in-tseng kyʽi-diao Ng, ngô tsong feh we *z-ka*.” <sup>30</sup> Yiæ-su teng gyi wô, “Ngô tsing wô hyiang ng dao, Ziu-z kyih-mih tông-yia, kyi di liang-vah go zin-deo, ng we sæn-tsao feh tsiao-jing Ngô.” <sup>31</sup> Pe-teh yü-kô sah-kʽeo wô, “Ngô ziu-z kyʽiah-leh teng Ng dô-kô si, yia tsæ-ve feh tsiao-jing.” Cong *meng-du* yia z-ka wô.

<sup>26</sup> 聖詩<sup>\[1\]</sup>唱好，其拉走出到橄欖山去。<sup>27</sup> <u>耶穌</u>等其拉話：「今末夜到爾拉衆人都會嫌憎棄掉我。因爲聖書裏話：『我會打看羊個人，羊就會散開。』\[Sk. 13. 7.\] <sup>28</sup> 但是我活轉來後頭，會先如爾拉到<u>加利利</u>去。」<sup>29</sup> <u>彼得</u>等其話：「就是衆人都嫌憎棄掉爾，我總弗會是介。」<sup>30</sup> <u>耶穌</u>等其話：「我真話向爾道，就是今末當夜，雞啼兩伐個前頭，爾會三遭弗招認我。」<sup>31</sup> <u>彼得</u>愈加煞扣話：「我就是卻勒等爾大家死，也再𣍐弗招認。」衆門徒也是介話。

<sup>\[1\] *ʽÔh wô*, Тsæn-me-s. 或話，讚美詩。（原註）</sup>

<sup>32</sup> KEH-TSAO gyi-lah tao ih-tʽah di-fông kyiao-leh Kʽeh-si-mô-nyi: Gyi teng meng-du wô, “Ngô *kyʽi* tao-kao, ng-lah zo-leh dông-deo teng-tong.”

<sup>32</sup> 箇遭其拉到一埭地方叫勒<u>客西馬尼</u>。其等門徒話：「我去禱告，爾拉坐勒蕩頭等東。」

<sup>33</sup> Ziu ta-leh Pe-teh, Yüô-kôh, Iah-ʽen, dô-kô kyʽi: *sing-li* ziu do-nyiang ling-ling-dong, pe-shông tao gyih-deo; <sup>34</sup> teng gyi-lah wô, “Ngô-go sing do-nyiang iu-meng tao si-go din-di: ng-lah hao dông-deo læ-tong, yüong kying-sing.”

<sup>33</sup> 就帶勒<u>彼得</u>、<u>雅各</u>、<u>約翰</u>，大家去。心裏就大樣懍懍動，悲傷到極頭，<sup>34</sup> 等其拉話：「我個心大樣憂悶到死個田地。爾拉好蕩頭來東，用警醒。」

<sup>35</sup> Ziu tsing-kyʽi ih-ngæn, boh-tao di-yiang-li, gyiu-gyiu, ziah-z hao-s-teh-go, peh Gyi min-diao keh-go z-ʽeo. <sup>36</sup> Gyi z-ka wô, “Üô-pô, Ah-tia, Ng z yiang-yiang tu neng-keo-go; *gyiu* Ng min-diao Ngô keh-go pe-ts: se-tsih ka-go, m̆-teh hao ze Ngô-go cü-i, tsong-z ze Ng-go *cü-i*.” <sup>37</sup> Tseo-læ, kʽen-kyin meng-du kwʽeng-joh-tih; ziu teng Pe-teh wô, “Si-meng, ng kwʽeng-joh-de ma! ih tin-cong kong-fu tu feh neng-keo kying-sing ma! <sup>38</sup> Ng-lah yüong kying-sing, tao-kao; sæn-leh tseo-tsing mi-ʽôh li-hyiang kyʽi. Ling-sing z dzing-nyün-go, tsih-z nyüoh-sing nyün-ziah.”

<sup>35</sup> 就進起一眼，伏倒地垟裏，求求，若是好使得個，撥其免掉箇個時候。<sup>36</sup> 其是介話：「亞巴，阿爹，爾是樣樣都能夠個，求爾免掉我箇個杯子。雖即介個，嘸得好隨我個主意，總是隨爾個主意。」<sup>37</sup> 走來，看見門徒睏熟的，就等<u>彼得</u>話：「<u>西門</u>，爾睏熟了嗎！一點鐘工夫都弗能夠警醒嗎！<sup>38</sup> 爾拉用警醒，禱告，省勒走進迷惑裏向去。靈性是情願個，只是肉身軟弱。」

<sup>39</sup> Yi kyʽi tao-kao, shih-wô yia z-ka wô-fah. <sup>40</sup> Cün-læ, kʽen-kyin gyi-lah yi kwʽeng-joh-tih: ing-we gyi-lah ngæn-tsing mi-long-kyʽi-de; gyi-lah yia feh hyiao-teh dza-go hao we-teh Gyi.

<sup>39</sup> 又去禱告，說話也是介話法。<sup>40</sup> 轉來，看見其拉又睏熟的。因爲其拉眼睛眯攏去了，其拉也弗曉得咋個好回答其。

<sup>41</sup> Di-sæn-tsao tseo-læ, teng gyi-lah wô, “Yi-ʽeo *ze* *ng-lah* kwʽeng-joh, tsiang-sih. Yi-kying keo-de; z-ʽeo tao-de: Nying-go Ng-ts iao kao-dæ ze-nying-go siu-li de. <sup>42</sup> Bô-kyʽi, ah-lah yüong kyʽi-de: ma Ngô cü-kwu gying-long-læ-de.”

<sup>41</sup> 第三遭走來，等其拉話：「以後隨爾拉睏熟，將息。已經夠了，時候到了。人個兒子要交代罪人個手裏了。<sup>42</sup> 爬起，阿拉用去了。賣我主顧近攏來了。」

<sup>43</sup> Tông-z, Gyi wa læ-tih kông-go z-ʽeo, jih-nyi meng-du li-hyiang ih-go, *kyiao-leh* Yiu-da, læ-de; wa-yiu ih-do-dziao nying, ta-leh tao teng kweng-ts, dzong tsi-s-deo doh-shü-nying tsiang-lao-go u-sen, teng Yiu-da dô-kô læ-tong. <sup>44</sup> Ma Gyi diao-go cü-kwu yi-kying peh gyi-lah ih-go en-ʽao, z-ka wô, “Ngô teng Gyi hyüong-cü-go, ziu-z: ng-lah hao kʽô Gyi, lao-lao-kʽao-kʽao ta-leh-kyʽi.” <sup>45</sup> Gyi ih tao, ziu tseo-long Yiæ-su sing-pin, z-ka wô, “Fu-ts, Fu-ts;” ziu teng Gyi hyüong-cü. <sup>46</sup> Gyi-lah ziu ʽô-siu kʽô Gyi.

<sup>43</sup> 當時，其還來的講個時候，十二門徒裏向一個，叫勒<u>猶大</u>，來了，還有一大潮人，帶勒刀等棍子，從祭司頭讀書人長老個烏碎，等<u>猶大</u>大家來東。<sup>44</sup> 賣其掉個主顧已經撥其拉一個暗號，是介話：「我等其嗅嘴個，就是。爾拉好抲其，牢牢靠靠帶勒去。」<sup>45</sup> 其一到，就走攏<u>耶穌</u>身邊，是介話：「夫子，夫子」就等其嗅嘴。<sup>46</sup> 其拉就下手抲其。

<sup>47</sup> Bông-pin lih-tong yiu ih-go nying bah-cʽih tao læ, tsæn tsi-s-deo-go nu-boh, siah-lôh gyi ng-to. <sup>48</sup> Yiæ-su kʽæ kʽeo, teng gyi-lah wô, “Ng-lah dza-we do-leh tao teng kweng-ts tseo-cʽih-læ kʽô Ngô, ziang kʽô gyiang-dao ka? <sup>49</sup> Ngô nyih-nyih læ sing-din-li ng-lah-go cong-nyiang kông dao-li; ng-lah feh kʽô Ngô: dæn-z *keh-go* *z-ken* *z-ka* *tso-fah*, hao s-teh Sing-shü-li-go shih-wô yiu yiao-nyiæn go.”

<sup>47</sup> 旁邊立東有一個人拔出刀來，斬祭司頭個奴僕，削落其耳朵。<sup>48</sup> <u>耶穌</u>開口，等其拉話：「爾拉咋會馱勒刀等棍子走出來抲我，像抲強盜介？<sup>49</sup> 我日日來聖殿裏爾拉個中央講道理，爾拉弗抲我。但是箇個事幹是介做法，好使得聖書裏個說話有效驗個。」

<sup>50</sup> Keh-tsao meng-du tu li-kʽæ Gyi, dao-tseo-de. <sup>51</sup> Yiu ih-go ʽeo-sang, yiu si mô-pu yü-leh cʽih-poh-go *kyi-sing*, keng Gyi kæn; keh-sing ying-ping cô gyi. <sup>52</sup> Gyi ziu tʽeng-diao-leh mô-pu, cʽih-poh-go dao-tseo-de.

<sup>50</sup> 箇遭門徒都離開其，逃走了。<sup>51</sup> 有一個後生，有細麻布圍勒出膊個肌身，跟其間，箇星營兵揸其。<sup>52</sup> 其就褪掉了麻布，出膊個逃走了。

<sup>53</sup> GYI-LAH ziu ta-leh Yiæ-su tao tsi-s-deo-go *ngô-meng-li*; cong tsi-s-deo, tsiang-lao, teng doh-shü-nying, tu jü-long tao tsi-s-deo u-sen. <sup>54</sup> Pe-teh yün yün keng-leh Gyi, ih-dzih tao tsi-s-deo ngô-meng-li; teng tsʽa-nying dô-kô zo-lôh, hong-hong-ho.

<sup>53</sup> 其拉就帶勒<u>耶穌</u>到祭司頭個衙門裏。衆祭司頭、長老、等讀書人，都聚攏到祭司頭烏碎。<sup>54</sup> <u>彼得</u>遠遠跟勒其，一直到祭司頭衙門裏，等差人大家坐落，烘烘火。

<sup>55</sup> Keh-sing tsi-s-deo teng djün kong-we tu iao zing te tsing læ kao Yiæ-su, hao bæn Gyi si-ze; tsih-z zing-feh-djôh. <sup>56</sup> Yiu hyü-to nying tso kô te-tsing kao Gyi, dæn-z gyi-lah-go te-tsing feh-vu. <sup>57</sup> Yi yiu kyi-go nying lih-kyʽi-læ, tso kô te-tsing kao Gyi, z-ka wô, <sup>58</sup> “Ah-lah tʽing-meng Gyi wô, ‘Keh-go *sing*-din z *nying* siu sô tso-go, Ngô we hwe-diao gyi, sæn nyih li-deo tsæ kyʽi ih-zo, feh-z *nying* siu sô tso-go.” <sup>59</sup> Ziu-z ka gyi-lah-go te-tsing yia z feh-vu.

<sup>55</sup> 箇星祭司頭等全公會都要尋對證來告<u>耶穌</u>，好辦其死罪，只是尋弗着。<sup>56</sup> 有許多人做假對證告其，但是其拉個對證弗符。<sup>57</sup> 又有幾個人立起來，做假對證告其，是介話，<sup>58</sup> 「阿拉聽聞其話：『箇個聖殿是人手所做個，我會毀掉其，三日裏頭再起一座，弗是人手所做個。』」<sup>59</sup> 就是解其拉個對證也是弗符。

<sup>60</sup> Tsi-s-deo tông-cong-nyiang lih-kyʽi-læ, meng Yiæ-su, wô, “Ng ih-kyü tu feh we-teh ma? Gyi-lah tso te-tsing kao Ng go z-ken tao-ti dza-go ?” <sup>61</sup> Yiæ-su feh hyiang, ih-ngæn feh we-teh gyi. Tsi-s-deo tsæ meng Gyi, teng Gyi wô, “Ng tao-ti z Kyi-toh keh-we kæ tsæn-me Cü-kwu-go Ng-ts feh?” <sup>62</sup> Yiæ-su z-ka wô, “Ngô z-go: ng-lah tsiang-læ we kʽen-kyin Nying-go Ng-ts zo læ yiu neng-ken Cü-kwu-go jing-siu-pin, yi dzing-leh tʽin-li-go yüing ka læ.”

<sup>60</sup> 祭司頭當中央立起來，問<u>耶穌</u>，話：「爾一句都弗回答嗎？其拉做對證告爾個事幹到底咋個？」<sup>61</sup> <u>耶穌</u>弗響，一眼弗回答其。祭司頭再問其，等其話：「爾到底是<u>基督</u>箇位該讚美主顧個兒子弗？」<sup>62</sup> <u>耶穌</u>是介話：「我是個。爾拉將來會看見人個兒子坐來有能幹主顧個順手邊，又乘勒天裏個雲介來。」

<sup>63</sup> Tsi-s-deo cʽô-kʽæ zi-go i-zông, z-ka wô, “Ah-lah ʽo-yüong bih-nying-go te-tsing? <sup>64</sup> Gyi sih-doh-go shih-wô ng-lah tʽing-meng-de: ng-lah-go i-s dza-go?” Gyi-lah long-tsong ding Gyi væn-djôh si-ze. <sup>65</sup> Keh-tsao yiu-sing zæn-tʽu tʽu Gyi, tsô-djü Gyi-go min-kʽong, gyün-deo kʽao Gyi, yi teng Gyi wô, “Ng tsʽia kông-kông sin-cü shih-wô.” Keh-sing tsʽa-nying yia dong-siu kwah Gyi.

<sup>63</sup> 祭司頭扯開自個衣裳，是介話：「阿拉何用別人個對證？<sup>64</sup> 其褻瀆個說話爾拉聽聞了。爾拉個意思咋個？」其拉攏總定其犯着死罪。<sup>65</sup> 箇遭有星饞唾吐其，遮住其個面孔，拳頭敲其，又等其話：「爾且講講先知說話。」箇星差人也動手摑其。

<sup>66</sup> Pe-teh læ ʽô-deo, ming-dông-li læ-kæn; tsi-s-deo ih-go ô-deo tseo-læ, <sup>67</sup> ih kʽen-kyin Pe-teh læ-tih hong-ho, ziu tsʽing-ting kʽen-kʽen gyi, wô, “Ng yia z teng Nô-sah-leh Yiæ-su dong-de-go.” <sup>68</sup> Gyi feh tsiao-jing, z-ka wô, “Ng-go shih-wô dza-go, ngô yia feh hyiao-teh, feh ming-bah.” Gyi tseo-cʽih tao zin-ming-dông, kyi ziu di-de, <sup>69</sup> Yi yiu ih-go ô-deo kʽen-kyin gyi, teng bông-pin lih-tong-go cü-kwu wô, “Keh-go nying z gyi-lah tso-de-go.” <sup>70</sup> Pe-teh yi feh tsiao-jing. Ko-leh ih-zông, keh-sing bông-pin lih-tong-go nying tsæ teng Pe-teh wô, “Ng jih-dzæ z gyi-lah tso-de nying; ing-we ng z Kyüô-li-li nying, ng-go kʽeo-ing yia te-go.” <sup>71</sup> Keh-tsao Pe-teh vah zing-do-tsiu, wô, “Ng-lah læ-tih kông-go Cü-kwu, ngô feh nying-teh Gyi.” <sup>72</sup> Kyi ziu di-nyi-pin di-de. Pe-teh ziu kyi-teh-tao Yiæ-su teng gyi kông-ko-go shih-wô, “Kyi di liang-vah go zin-deo, ng we sæn-tsao feh tsiao-jing Ngô.” Ih tsʽeng-tao, ziu kʽoh-de.

<sup>66</sup> <u>彼得</u>來下頭，明堂裏來間。祭司頭一個丫頭走來，<sup>67</sup> 一看見<u>彼得</u>來的烘火，就清盯看看其，話：「爾也是等<u>拿撒勒</u> <u>耶穌</u>同隊個。」<sup>68</sup> 其弗招認，是介話：「爾個說話咋個，我也弗曉得，弗明白。」其走出到前明堂，雞就啼了。<sup>69</sup> 又有一個丫頭看見其，等旁邊立東個主顧話：「箇個人是其拉做隊個。」<sup>70</sup> <u>彼得</u>又弗招認。過了一晌，箇星旁邊立東個人再等<u>彼得</u>話：「爾實在是其拉做隊人，因爲爾是<u>加利利</u>人，爾個口音也對個。」<sup>71</sup> 箇遭<u>彼得</u>罰甚大咒，話：「爾拉來的講個主顧，我弗認得其。」<sup>72</sup> 雞就第二遍啼了。<u>彼得</u>就記得到<u>耶穌</u>等其講過個說話，「雞啼兩伐個前頭，爾會三遭弗招認我。」一忖到，就哭了。

---

### Mk. XV.

TSAO tʽin-nyiang, keh-sing tsi-s-deo, tsiang-lao, doh-shü-nying, teng djün kong-we, tu siang-liang-hao, ziu bo-leh Yiæ-su, ta-cʽih-kyʽi, ka peh Pe-lah-to.

早天亮，箇星祭司頭、長老、讀書人、等全公會，都商量好，就縛勒<u>耶穌</u>，帶出去，解撥<u>彼拉多</u>。

<sup>2</sup> Pe-lah-to meng Gyi, wô, “Ng z Yiu-tʽa nying-go Wông-ti feh?” Yiæ-su we-teh gyi, wô, “Ng wô-djôh-de.” <sup>3</sup> Keh-sing tsi-s-deo kao Gyi hyü-to en-gyin. <sup>4</sup> Pe-lah-to yi meng Gyi, wô, “Ng ih-ngæn feh we-teh ma? Tsʽia-kʽen, gyi-lah yiu to-siao en-gyin tso te-tsing kao Ng.” <sup>5</sup> Dæn-z Yiæ-su dzing-gyiu ih-ngæn feh we-teh; s-teh Pe-lah-to hyi-gyi.

<sup>2</sup> <u>彼拉多</u>問其，話：「爾是<u>猶太</u>人個皇帝弗？」<u>耶穌</u>回答其，話：「爾話着了。」<sup>3</sup> 箇星祭司頭告其許多案件。<sup>4</sup> <u>彼拉多</u>又問其，話：「爾一眼弗回答嗎？且看，其拉有多少案件做對證告爾。」<sup>5</sup> 但是<u>耶穌</u>仍舊一眼弗回答。使得<u>彼拉多</u>稀奇。

<sup>6</sup> Tao tsih-kʽeng-go *nyih-ts*, lao-lao fông ih-go væn-nying peh pah-sing, ze gyi tʽao jü. <sup>7</sup> Yiu ih-go nying kyiao-leh Pô-lah-pô, teng gyi yü-tông dzao-fæn-go dô-kô bo-kæn: dzao-fæn-go z-ʽeo gyi-lah z sah nying ko-de. <sup>8</sup> Cong-nying wæ-wæ-hyiang gyiu *Pe-lah-to*, iao gyi tsiao lao-li ka tso. <sup>9</sup> Pe-lah-to we-teh gyi-lah, wô, “Iao ngô fông Yiu-tʽa nying-go Wông-ti peh ng-lah feh?” <sup>10</sup> Ing-we hyiao-teh keh-sing tsi-s-deo z we-leh kyʽi Gyi feh-ko ka-zông-læ-go.

<sup>6</sup> 到節肯個日子，老老放一個犯人撥百姓，隨其討誰。<sup>7</sup> 有一個人叫勒<u>巴拉巴</u>，等其餘黨造反個大家縛間。造反個時候其拉是殺人過了。<sup>8</sup> 衆人懷懷響求<u>彼拉多</u>，要其照老例介做。<sup>9</sup> <u>彼拉多</u>回答其拉，話：「要我放<u>猶太</u>人個皇帝撥爾拉弗？」<sup>10</sup> 因爲曉得箇星祭司頭是爲了氣其弗過解上來個。

<sup>11</sup> Dæn-z keh-sing tsi-s-deo tsʽön-teh keh-dziao nying, neng-s iao fông Pô-lah-pô peh gyi-lah. <sup>12</sup> Pe-lah-to yi we-teh gyi-lah, wô, “Ka-ni, ng-lah sô wô z Yiu-tʽa nying Wông-ti go, iao ngô dza bæn Gyi?” <sup>13</sup> Gyi-lah yi wæ-wæ-hyiang wô, “Ting Gyi læ jih-z-kô-zông.” <sup>14</sup> Pe-lah-to teng gyi-lah wô, “Gyi tso soh-go ôh z-ken?” Gyi-lah yüih-fah eo-leh hyiang, *wô*, “Ting Gyi læ jih-z-kô-zông.” <sup>15</sup> Pe-lah-to iao en-teh pah-sing, ziu fông Pô-lah-pô peh gyi-lah, yüong pin-ts tang Yiæ-su, kao-dæ *gyi-lah* kyʽi ting Gyi læ jih-z-kô-zông.

<sup>11</sup> 但是箇星祭司頭攛掇箇潮人，能使要放<u>巴拉巴</u>撥其拉。<sup>12</sup> <u>彼拉多</u>又回答其拉，話：「介呢，爾拉所話是<u>猶太</u>人皇帝個，要我咋辦其？」<sup>13</sup> 其拉又懷懷響話：「釘其來十字架上。」<sup>14</sup> <u>彼拉多</u>等其拉話：「其做啥個惡事幹？」其拉越發謳勒響，話：「釘其來十字架上。」<sup>15</sup> <u>彼拉多</u>要安得百姓，就放<u>巴拉巴</u>撥其拉，用鞭子打<u>耶穌</u>，交代其拉去釘其來十字架上。

<sup>16</sup> KEH-SING ping ta Yiæ-su tao ming-dông-ʽeo, ziu-z <sup>\[1\]</sup>kwun-tʽing; eo-long ʽeh-ying-go ping. <sup>17</sup> Ziu do-leh ʽong-*bao* peh Gyi cʽün, tsʽ pin-cʽih ih-ting bing-tʽin-kwun peh Gyi ta; <sup>18</sup> ziu tsʽing Gyi en, wô, “Yiu-tʽa nying-go Wông-ti, kong-hyi!” <sup>19</sup> Yi do-leh ih-keng lu-ken tang Gyi deo, zæn-tʽu tʽu gyi, ping-tsʽia gyü-tao pa Gyi. <sup>20</sup> Cʽü-siao-hao-ts, poh-diao *ʽong-bao*, *dzing-gyiu* peh Gyi cʽün-leh Zi-go i-zông; ziu tʽo-cʽih-kyʽi ting Gyi læ jih-z-kô-zông.

<sup>16</sup> 箇星兵帶<u>耶穌</u>到明堂後，就是官廳<sup>\[1\]</sup>，謳攏合營個兵。<sup>17</sup> 就馱勒紅袍撥其穿，刺編出一頂平天冠撥其戴，<sup>18</sup> 就請其安，話：「<u>猶太</u>人個皇帝，恭喜！」<sup>19</sup> 又馱勒一根蘆竿打其頭，饞唾吐其，並且跪倒拜其。<sup>20</sup> 取笑好仔，剝掉紅袍，仍舊撥其穿勒自個衣裳，就拖出去釘其來十字架上。

<sup>\[1\]*ʽÔh wô*, wông-kong. 或話，皇宮。（原註）</sup>

<sup>21</sup> Yiu ih-go Kwu-li-næ nying *kyiao-leh* Si-meng, ziu-z Üô-lih-sæn-da teng Lu-fu-go ah-tia, tseo-ko; z dzong din-pæn-li ka læ-go: gyi-lah ngang-kʽô gyi pe Yiæ-su-go jih-z-kô.

<sup>21</sup> 有一個<u>古利奈</u>人叫勒<u>西門</u>，就是<u>亞力山大</u>等<u>魯孚</u>個阿爹，走過，是從田畈裏介來個。其拉硬抲其背<u>耶穌</u>個十字架。

<sup>22</sup> GYI-LAH ziu ta Yiæ-su tao Kôh-kôh-tʽa di-fông, ziu-z ‘kwʽu-lu-deo u-sen ka-shih. <sup>23</sup> Do-leh yiu meh-yiah ʽo-tih-go tsiu peh Gyi kyʽüoh; Gyi feh kʽeng ziu. <sup>24</sup> Ting-zông jih-z-kô ts-ʽeo, gyi-lah dô-kô feng Gyi i-zông, tsʽeh ts-meh-den *kʽen* kôh-nying teh-djôh soh-si. <sup>25</sup> Kyiu tin-cong ka z-ʽeo gyi-lah ting Gyi læ jih-z-kô-zông. <sup>26</sup> Læ Gyi deo-zông tʽiah ih-da yiu Gyi ze-ming sia-tih-go diao-ts, ziu-z wô, “YIU-TʽA NYING-GO WÔNG-TI.”

<sup>22</sup> 其拉就帶<u>耶穌</u>到<u>各各他</u>地方，就是『骷顱頭烏碎』解說。<sup>23</sup> 馱勒有沒藥和的個酒撥其喫，其弗肯受。<sup>24</sup> 釘上十字架之後，其拉大家分其衣裳，撮指末頭看各人得着啥西。<sup>25</sup> 九點鐘介時候其拉釘其來十字架上。<sup>26</sup> 來其頭上貼一埭有其罪名寫的個條子，就是話：「<u>猶太</u>人個皇帝。」

<sup>27</sup> Yiu liang-go gyiang-dao teng Gyi dong-de ting læ jih-z-kô-zông, ih-go læ Gyi jing-siu-pin, ih-go læ tsia-siu-pin. <sup>28</sup> Z-ka, keh-tsih Sing-shü sô wô, “Gyi we væn-nying li-hyiang sön-tsing dzæ-nen,” \[Y. 53. 12.\] yiu yiao-nyiæn de.

<sup>27</sup> 有兩個強盜等其同隊釘來十字架上，一個來其順手邊，一個來借手邊。<sup>28</sup> 是介，箇節聖書所話，「其會犯人裏向算進在內」\[Y. 53. 12.\] 有效驗了。

<sup>29</sup> Tseo-ko-go cü-kwu deo yiao-yiao, sih-doh Gyi, z-ka wô, “ʽE! Ng z we hwe-diao sing-din, sæn nyih kong-fu tsæ kyʽi-hao Cü-kwu, <sup>30</sup> *næn-kæn* hao Zi kyiu Zi, dzong jih-z-kô ka tseo-lôh-læ.” <sup>31</sup> Keh-sing tsi-s-deo teng doh-shü-nying yia z-ka, gyi-lah dô-kô kông-læ-kông-kyʽi tsao-siao Gyi, wô, “Gyi yiu bih-nying kyiu-ko-de, feh neng-keo kyiu Zi. <sup>32</sup> Keh-go Kyi-toh, Yi-seh-lih-go Wông-ti, næn-kæn dzong jih-z-kô hao tseo-lôh, peh ah-lah kʽen-kyin-ts ziu siang-sing.” Teng Gyi dong-de ting-kæn-go nying yia zoh-mô Gyi.

<sup>29</sup> 走過個主顧頭搖搖，褻瀆其，是介話：「哎！爾是會毀掉聖殿，三日工夫再起好主顧，<sup>30</sup> 難間好自救自，從十字架介走落來。」<sup>31</sup> 箇星祭司頭等讀書人也是介，其拉大家講來講去嘲笑其，話：「其有別人救過了，弗能夠救自。<sup>32</sup> 箇個<u>基督</u>，<u>以色列</u>個皇帝，難間從十字架好走落，撥阿拉看見仔就相信。」等其同隊釘間個人也𧮙罵其。

<sup>33</sup> Tao-leh jih-nyi tin-cong, pin-di heh-en, ih-dzih *en* tao sæn tin-cong. <sup>34</sup> Sæn tin-cong z-ʽeo, Yiæ-su do-do sing-hyiang eo-kyʽi-læ, wô, “Yi-li! Yi-li! lah-mô sah-bah-da-nyi?” ka-shih ziu-z wô, “Ngô-go Jing-ming! Ngô-go Jing-ming! dza-we kyʽi-diao Ngô?” \[S. 22. 1.\] <sup>35</sup> Yiu-sing bông-pin lih-kæn-go nying tʽing-meng, z-ka wô, “Gyi z læ-tih eo Yi-li-üô.” <sup>36</sup> Yiu ih-go nying peng-kyʽi, do-leh hæ-min-hwô, tsʽu seng-tʽeo-ts, cʽoh læ lu-ken-li, peh Gyi kyʽüoh, *teng* *yü-to* *nying* wô, “Vong-de; ah-lah tsʽia kʽen Yi-li-üô we læ fông Gyi lôh feh.”

<sup>33</sup> 到了十二點鐘，遍地黑暗，一直暗到三點鐘。<sup>34</sup> 三點鐘時候，<u>耶穌</u>大大聲響謳起來，話：「以利！以利！拉馬撒白大尼？」解說就是話：「我個神明！我個神明！咋會棄掉我？」\[S. 22. 1.\] <sup>35</sup> 有星旁邊立間個人聽聞，是介話：「其是來的謳<u>以利亞</u>。」<sup>36</sup> 有一個人奔起，馱勒海綿花，醋滲透仔，戳來蘆竿裏，撥其喫，等餘多人話：「甮了。阿拉且看<u>以利亞</u>會來放其落弗。」

<sup>37</sup> Yiæ-su do-do sing-hyiang eo ih-sing, kyʽi ziu dön-de. <sup>38</sup> *Sing*-din-li-go mun-tsiang zông-ʽô te-lih-kʽæ.

<sup>37</sup> <u>耶穌</u>大大聲響謳一聲，氣就斷了。<sup>38</sup> 聖殿裏個縵帳上下𠡒裂開。

<sup>39</sup> Teng Gyi te-min lih-tong-go pah-tsong, kʽen-kyin *Yiæ-su* ka eo ih-sing kyʽi ziu dön-de, ziu wô, “Keh-go Nying jih-dzæ z Jing-ming-go Ng-ts.” <sup>40</sup> Yiu *kyi-go* nyü-nying yün-yün kʽen-kæn: nen-cong yiu Meh-da-lah-go Mô-li-üô, wa-yiu siao Yüô-kôh teng Iah-si-go ah-nyiang Mô-li-üô, teng Sah-lo-mi: <sup>41</sup> ziu-z, *Yiæ-su* læ Kyüô-li-li go z-ʽeo, keng-leh kong-ing Gyi go cü-kwu; yi yiu hyü-to bih-go nyü-nying, ziu-z teng Gyi dô-kô zông Yiæ-lu-sah-leng go cü-kwu.

<sup>39</sup> 等其對面立東個百總，看見<u>耶穌</u>介謳一聲氣就斷了，就話：「箇個人實在是神明個兒子。」<sup>40</sup> 有幾個女人遠遠看間。內中有<u>抹大拉</u>個<u>馬利亞</u>，還有小<u>雅各</u>等<u>約西</u>個阿孃<u>馬利亞</u>，等<u>撒羅米</u>。<sup>41</sup> 就是，<u>耶穌</u>來<u>加利利</u>個時候，跟勒供應其個主顧，又有許多別個女人，就是等其大家上<u>耶路撒冷</u>個主顧。

<sup>8</sup> YI-KYING yia-kwʽa, tsæ-wô z yü-be-nyih, ziu-z en-sih-nyih zin-deo *keh* *nyih*, <sup>43</sup> keh-lah Üô-li-mô-tʽa-go Iah-seh tseo-læ; z nyi-z-bu-li kwe-djong-go kwun, yia z siang-vông Jing-koh *læ* go cü-kwu; gyi fông-tæn læ kyin Pe-lah-to, tʽao Yiæ-su-go s-siu. <sup>44</sup> Pe-lah-to hyi-gyi Yiæ-su yi-kying si-de; ziu eo pah-tsong læ, meng gyi, si-de z ih-zông feh. <sup>45</sup> Kyi-jün dzong pah-tsong ka teh-cü-de, ziu pô s-siu song peh Iah-seh.

<sup>42</sup> 已經夜快，再話是預備日，就是安息日前頭箇日，<sup>43</sup> 箇拉<u>亞利馬太</u>個<u>約瑟</u>走來，是議事部裏貴重個官，也是想望神國來個主顧，其放膽來見<u>彼拉多</u>，討<u>耶穌</u>個屍首。<sup>44</sup> <u>彼拉多</u>稀奇<u>耶穌</u>已經死了，就謳百總來，問其，死了是一晌弗。<sup>45</sup> 既然從百總介得知了，就把屍首送撥<u>約瑟</u>。

<sup>46</sup> *Iah-seh* ziu ma si mô-pu, pô s-siu do-lôh-læ, yüong keh-go pu ko-hao-ts, en-leh zah-ngæn zôh-cʽih-læ-go veng li-hyiang: yi fæn ih-kwʽe zah-deo, seh læ veng meng-kʽeo. <sup>47</sup> Meh-da-lah-go Mô-li-üô, teng Iah-si-go *ah-nyiang* Mô-li-üô, tu kʽen-kyin Gyi en-go u-sen.

<sup>46</sup> <u>約瑟</u>就買細麻布，把屍首馱落來，用箇個布裹好仔，安勒石巖鑿出來個墳裏向，又翻一塊石頭，塞來墳門口。<sup>47</sup> <u>抹大拉</u>個<u>馬利亞</u>，等<u>約西</u>個阿孃<u>馬利亞</u>，都看見其安個烏碎。

---

### Mk. XVI.

EN-SIH-NYIH ko-de, Meh-da-lah-go Mô-li-üô, teng Yüô-kôh-go *ah-nyiang* Mô-li-üô, teng Sah-lo-mi, yü-sin ma-leh hyiang-liao, iao læ djô Yiæ-su-go *s-siu*. <sup>2</sup> Tsʽih-nyih-go deo-nyih tsao tʽin-nyiang, nyih-deo cʽih-kyʽi z-ʽeo, tao veng-deo læ. <sup>3</sup> Gyi-lah dô-kô siang-liang, wô, “Jü we teng ah-lah fæn-ko veng meng-kʽeo keh-kwʽe zah-deo ni?” <sup>4</sup> Deo ih dæ-kyʽi, ziu kʽen-kyin zah-deo yi-kying fæn-ko-de: *keh-kwʽe* *zah-deo* *yi* z ting do-go. <sup>5</sup> Tseo-tsing veng-mo li-hyiang, kʽen-kyin ih-go ʽeo-sang læ jing-siu-pin zo-kæn, cʽün-leh bah-bah dziang-sæn: gyi-lah ziu kyʽih-hoh. <sup>6</sup> Keh ʽeo-sang teng gyi-lah wô, “Vong kyʽih-hoh: ng-lah z læ zing keh ting jih-z-kô go Nô-sah-leh Yiæ-su: Gyi z weh-cün-læ-de, feh læ dông-deo: tsʽia-kʽen en Gyi go u-sen. <sup>7</sup> Hao kyʽi, wô hyiang meng-du teng Pe-teh dao, ‘Gyi sin-jü ng-lah tao Kyüô-li-li kyʽi; læ keh-deo ng-lah we kʽen-kyin Gyi, ziang Gyi teng ng-lah sô wô ka-go.’” <sup>8</sup> Gyi-lah kwʽa-kwʽa tseo-cʽih, dzong veng-deo ka peng-leh-kyʽi; nying hah-leh gwah-gwah-teo; ih-ngæn feh teng nying-kô wô soh, ing-we pʽô-go yün-kwu.

安息日過了，<u>抹大拉</u>個<u>馬利亞</u>，等<u>雅各</u>個阿孃<u>馬利亞</u>，等<u>撒羅米</u>，預先買了香料，要來搽<u>耶穌</u>個屍首。<sup>2</sup> 七日個頭日早天亮，日頭出去時候，到墳頭來。<sup>3</sup> 其拉大家商量，話：「誰會等阿拉翻過墳門口箇塊石頭呢？」<sup>4</sup> 頭一抬起，就看見石頭已經翻過了。箇塊石頭又是頂大個。<sup>5</sup> 走進墳墓裏向，看見一個後生來順手邊坐間，穿勒白白長衫：其拉就喫𢞕。<sup>6</sup> 箇後生等其拉話：「甮喫𢞕。爾拉是來尋箇釘十字架個<u>拿撒勒</u> <u>耶穌</u>。其是活轉來了，弗來蕩頭。且看安其個烏碎。<sup>7</sup> 好去，話向門徒等<u>彼得</u>道，『其先如爾拉到<u>加利利</u>去，來箇頭爾拉會看見其，像其等爾拉所話介個。』」<sup>8</sup> 其拉快快走出，從墳頭介奔勒去，人嚇勒刮刮抖，一眼弗等人家話啥，因爲怕個緣故。

<sup>9</sup> Tsʽih-nyih-go deo-nyih tsao tʽin-nyiang *Yiæ-su* weh-cün-læ, sin yin-cʽih peh Meh-da-lah-go Mô-li-üô kʽen; ziu-z dzong gyi sing-zông ken-cʽih tsʽih-go kyü cü-kwu. <sup>10</sup> Keh-sing su-djông teng Yiæ-su dong-de-go cü-kwu tsing-hao læ-kæn pe-shông kʽoh-go z-ʽeo, keh nyü-nying tseo-kyʽi tʽong-cü gyi-lah. <sup>11</sup> Gyi-lah ih tʽing-meng *Yiæ-su* z weh-de, peh gyi kʽen-kyin-ko, feh siang-sing *gyi-go* *shih-wô*.

<sup>9</sup> 七日個頭日早天亮<u>耶穌</u>活轉來，先現出撥<u>抹大拉</u>個<u>馬利亞</u>看，就是從其身上趕出七個鬼主顧。<sup>10</sup> 箇星素常等<u>耶穌</u>同隊個主顧正好來間悲傷哭個時候，箇女人走去通知其拉。<sup>11</sup> 其拉一聽聞<u>耶穌</u>是活了，撥其看見過，弗相信其個說話。

<sup>12</sup> Keh-sing z-ken ʽeo-deo, liang-go meng-du tao hyiang-ʽô kyʽi; tseo-lu-go z-ʽeo, Yiæ-su pin-leh kôh-yiang siang-mao yin-cʽih-læ peh gyi-lah kʽen. <sup>13</sup> Gyi-lah ziu kyʽi tʽong-cü yü-to-go *meng-du*; *meng-du* yia feh siang-sing gyi-lah.

<sup>12</sup> 箇星事幹後頭，兩個門徒到鄉下去，走路個時候，<u>耶穌</u>變勒各樣相貌現出來撥其拉看。<sup>13</sup> 其拉就去通知餘多個門徒，門徒也弗相信其拉。

<sup>14</sup> ʽEo-deo, jih-ih-go meng-du zo-zih-go z-ʽeo, *Yiæ-su* yin-cʽih-læ peh gyi-lah kʽen, tsah-vah gyi-lah feh siang-sing-go ngang sing-dziang; ing-we Gyi weh-cün-læ ʽeo-deo, keh-sing kʽen-kyin-ko cü-kwu-go shih-wô gyi-lah feh siang-sing.

<sup>14</sup> 後頭，十一個門徒坐席個時候，<u>耶穌</u>現出來撥其拉看，責罰其拉弗相信個硬心腸，因爲其活轉來後頭，箇星看見過主顧個說話其拉弗相信。

<sup>15</sup> Ping-tsʽia teng gyi-lah wô, “Ng-lah tao ʽen-tʽin-ʽô kyʽi, djün foh-ing dao-li peh long-tsong nying tʽing. <sup>16</sup> Siang-sing ziu si-li go cü-kwu hao teh-djôh kyiu feh” siang-sing-go cü-kwu, iao ding gyi ze. <sup>17</sup> Siang-sing-go cü-kwu, keh-sing gyi-z ziu we keng-djôh gyi: *ziu-z* yüong Ngô-go ming-deo we ken-cʽih kyü; we kông kôh-cʽü tʽu-wô; <sup>18</sup> we kʽô dzô; kyʽüoh ze-bin soh-go doh-zih, yia ve sông-ʽæ; wa-yiu sang-bing nying sing-zông siu en-en gyi, ziu we hao.”

<sup>15</sup> 並且等其拉話：「爾拉到咸天下去，傳福音道理撥攏總人聽。<sup>16</sup> 相信受洗禮個主顧好得着救弗」相信個主顧，要定其罪。<sup>17</sup> 相信個主顧，箇星奇事就會跟着其。就是用我個名頭會趕出鬼；會講各處土話；<sup>18</sup> 會抲蛇；喫隨便啥個毒食，也𣍐傷害；還有生病人身上手按按其，就會好。」

<sup>19</sup> Cü teng gyi-lah kông-hao-ts, ziu sing-zông tʽin, zo læ Jing-ming-go jing-siu-pin. <sup>20</sup> Meng-du tseo-cʽih, kôh-tao-cʽü kyʽi djün dao-li: Cü pông-dzu gyi-lah, pô keng-djôh *gyi-lah* go gyi-z te-tsing keh-go dao-li. Üô-meng.

<sup>19</sup> 主等其拉講好仔，就升上天，坐來神明個順手邊。<sup>20</sup> 門徒走出，各到處去傳道理。主幫助其拉，把跟着其拉個奇事對證箇個道理。亞們。
