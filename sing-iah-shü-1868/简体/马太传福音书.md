## MÔ-TʽA DJÜN FOH-ING SHÜ. <u>马太</u>传福音书

### Mt. I.

Üô-pah-lah-hen ʽEo-dæ, Da-bih-go Ng-ts, Yiæ-su Kyi-toh-go kô-pu. <sup>2</sup> Üô-pah-lah-hen sang Yi-sah; Yi-sah sang Yüô-kôh; Yüô-kôh sang Yiu-da teng gyi hyüong-di; <sup>3</sup> Yiu-da teng sing-vu Da-mô sang Fah-leh-z teng Sah-lah; Fah-leh-z sang Yi-z-leng Yi-z-leng sang Üô-læn; <sup>4</sup> Üô-læn sang Uô-mi-nô-dah; Üô-mi-nô-dah sang Nô-jing; Nô-jing sang Sah-meng; <sup>5</sup> Sah-meng cʽü Lah-ʽeh sang Po-z; Po-z cʽü Lu-teh sang O-pah; O-pah sang Yiæ-si; Yiæ-si sang Da-bih wông.

<u>亚伯拉罕</u>后代、<u>大辟</u>个儿子、<u>耶稣</u> <u>基督</u>个家谱。<sup>2</sup> <u>亚伯拉罕</u>生<u>以撒</u>，<u>以撒</u>生<u>雅各</u>，<u>雅各</u>生<u>犹大</u>等其兄弟，<sup>3</sup> <u>犹大</u>等新妇<u>大玛</u>生<u>法勒士</u>等<u>撒拉</u>，<u>法勒士</u>生<u>以士仑</u>，<u>以士仑</u>生<u>亚兰</u>；<sup>4</sup> <u>亚兰</u>生<u>亚米拿达</u>，<u>亚米拿达</u>生<u>拿顺</u>，<u>拿顺</u>生<u>撒门</u>，<sup>5</sup> <u>撒门</u>娶<u>喇合</u>生<u>波士</u>，<u>波士</u>娶<u>路得</u>生<u>阿伯</u>，<u>阿伯</u>生<u>耶西</u>，<u>耶西</u>生<u>大辟</u>王。

<sup>6</sup> Da-bih wông cʽü U-li-üô-go *lao-nyüing* sang Sô-lo-meng; <sup>7</sup> Sô-lo-meng sang Lo-po-en; Lo-po-en sang Üô-pi-üô: Üô-pi-üô sang Uô-sah; Üô-sah sang Iah-sô-fah; Iah-sô-fah sang Iah-læn; Iah-læn sang U-si-üô; <sup>9</sup> U-si-üô sang Iah-tæn; Iah-tæn sang Üô-ha-z; Üô-ha-z sang Hyi-si-kyüô; <sup>10</sup> Hyi-si-kyüô sang Mô-nô-si; Mô-nô-si sang Üô-meng; Üô-meng sang Iah-si-üô; <sup>11</sup> *pah-sing* lo-liah tao Pô-pi-leng z-ʽeo, Iah-si-üô sang Yiæ-ko-nyi-üô teng gyi hyüong-di.

<sup>6</sup> <u>大辟</u>王娶<u>乌利亚</u>个老𭑸生<u>所罗门</u>，<sup>7</sup> <u>所罗门</u>生<u>罗波安</u>，<u>罗波安</u>生<u>亚比亚</u>，<sup>8</sup> <u>亚比亚</u>生<u>亚撒</u>，<u>亚撒</u>生<u>约沙法</u>，<u>约沙法</u>生<u>约兰</u>，<u>约兰</u>生<u>乌西亚</u>，<sup>9</sup> <u>乌西亚</u>生<u>约担</u>，<u>约担</u>生<u>亚哈士</u>，<u>亚哈士</u>生<u>希西家</u>，<sup>10</sup> <u>希西家</u>生<u>玛拿西</u>，<u>玛拿西</u>生<u>亚门</u>，<u>亚门</u>生<u>约西亚</u>，<sup>11</sup> 百姓掳掠到<u>巴比伦</u>时候，<u>约西亚</u>生<u>耶哥尼亚</u>等其兄弟。

<sup>12</sup> *Pah-sing* lo-liah tao Pô-pi-leng ts-ʽeo, Yiæ-ko-nyi-üô sang Sah-lah-tʽih; Sah-lah-tʽih sang Sô-lo-pô-pah; <sup>13</sup> Sô-lo-pô-pah sang Üô-pi-üoh; Üô-pi-üoh sang Yi-li-üô-kying; Yi-li-üô-kying sang Üô-sô; <sup>14</sup> Üô-sô sang Sah-doh; Sah-doh sang Üô-kying; Üô-kying sang Yi-lih; <sup>15</sup> Yi-lih sang Yi-li-üô-sah; Yi-li-üô-sah sang Mô-tæn; Mô-tæn sang Yüô-kôh; <sup>16</sup> Yüô-kôh sang Mô-li-üô nen-nyüing Iah-seh; keh ziu-z sang Yiæ-su kyiao-leh Kyi-toh go Mô-li-üô.

<sup>12</sup> 百姓掳掠到<u>巴比伦</u>之后，<u>耶哥尼亚</u>生<u>撒拉铁</u>，<u>撒拉铁</u>生<u>所罗巴伯</u>，<sup>13</sup> <u>所罗巴伯</u>生<u>亚比鬰</u>，<u>亚比鬰</u>生<u>以利亚敬</u>，<u>以利亚敬</u>生<u>亚所</u>，<sup>14</sup> <u>亚所</u>生<u>撒铎</u>，<u>撒铎</u>生<u>亚金</u>，<u>亚金</u>生<u>以律</u>，<sup>15</sup> <u>以律</u>生<u>以利亚撒</u>，<u>以利亚撒</u>生<u>马担</u>，<u>马担</u>生<u>雅各</u>，<sup>16</sup> <u>雅各</u>生<u>马利亚</u>男𭑸<u>约瑟</u>，箇就是生<u>耶稣</u>叫勒<u>基督</u>个<u>马利亚</u>。

<sup>17</sup> Ka-ni, dzong Üô-pah-lah-hen tao Da-bih keh-sing shü-dæ, long-tsong yiu jih-s dæ: dzong Da-bih tao pah-sing lo-liah tao Pô-pi-leng z-ʽeo, yia z jih-s dæ: dzong pah-sing lo-liah tao Pô-pi-leng z-ʽeo tao Kyi-toh, yi z jih-s dæ.

<sup>17</sup> 介呢，从<u>亚伯拉罕</u>到<u>大辟</u>箇星世代，拢总有十四代。从<u>大辟</u>到百姓掳掠到<u>巴比伦</u>时候，也是十四代。从百姓掳掠到<u>巴比伦</u>时候到<u>基督</u>，又是十四代。

<sup>18</sup> <sup>\[1\]</sup>YIÆ-SU Kyi-toh sang-go z-ken tsiao ʽô-veng ka: Gyi ah-nyiang Mô-li-üô yi-kying he peh Iah-seh, feh-zing dzing-tsʽing, be Sing-Ling ken-dong yiu-leh sing-yüing peh nying-kô teh-cü-de. <sup>19</sup> Gyi-go nen-nyüing Iah-seh z-go hao-nying, feh iao ming-tông-tông tao gyi me, keh-lah sing-siang s-ʽô iao tʽe-hweng-de. <sup>20</sup> Gyi tsing-hao læ-kæn s-tsʽeng keh-sing z-ken, Cü-go tʽin-s mong li-hyiang yin-cʽih-læ, teng gyi wô, “Da-bih-go ʽeo-dæ Iah-seh, ng kyʽi cʽü ng-go lao-nyüing Mô-li-üô kyü-læ, feh fông-teh-go; ing-we gyi yiu-tih-go tʽæ z dzong Sing-Ling ka læ-go. <sup>21</sup> Gyi we sang ih-go Ng-ts, ng hao cʽü Gyi ming-z <sup>\[2\]</sup>YIÆ-SU; ing-we Gyi iao kyiu Gyi pah-sing cʽih gyi-lah ze-kyʽin li-hyiang.”

<sup>18</sup> <u>耶稣</u> <u>基督</u>生个事干照下文介<sup>\[1\]</sup>。其阿娘<u>马利亚</u>已经许拨<u>约瑟</u>，弗曾成亲，被圣灵感动有了身孕拨人家得知了。<sup>19</sup> 其个男𭑸<u>约瑟</u>是个好人，弗要明当当倒其楣，箇勒心想私下要退婚了。<sup>20</sup> 其正好来间思忖箇星事干，主个天使梦里向现出来，等其话：「<u>大辟</u>个后代<u>约瑟</u>，尔去娶尔个老𭑸<u>马利亚</u>归来，弗妨得个。因为其有的个胎是从圣灵介来个。<sup>21</sup> 其会生一个儿子，尔好取其名字<u>耶稣</u><sup>\[2\]</sup>，因为其要救其百姓出其拉罪愆里向。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao ng nyin*. 比大概讴「<u>耶稣</u>降生箇年」早五年。（原注）</sup>

<sup>\[2\] Yiæ-su *go ka-shih ziu-z* Kyiu-cü. <u>耶稣</u>个解说就是救主。（原注）</sup>

<sup>23</sup> Keh-sing ih-tsʽih-go z-ken tu z ka tso-fah, hao s-teh Cü tʽôh ih-go sin-cü-nying kông-ko-go shih-wô yiu yiao-nyiæn, z-ka wô, <sup>23</sup> “Tsʽia-kʽen yiu ih-go do-kwu-nyiang we yiu sing-yüing sang Ng-ts: nying-kô iao tsʽing-hwu Gyi ming-z YI-MÔ-NE-LIH;” \[Y. 7. 14.\] fæn-cʽih-læ ziu-z, JING-MING TENG AH-LAH DÔ-KÔ LÆ-TONG, ka i-s.

<sup>23</sup> 箇星一切个事干都是介做法，好使得主托一个先知人讲过个说话有效验，是介话：<sup>23</sup> 「且看有一个大姑娘会有身孕生儿子。人家要称呼其名字<u>以马内力</u>；」\[Y. 7. 14.\] 翻出来就是，神明等阿拉大家来东，介意思。

<sup>24</sup> Iah-seh diao-kao-cün-læ, i-leh Cü-go tʽin-s feng-fu, kyʽi cʽü gyi lao-nyüing kyü-læ: <sup>25</sup> dæn-z feh teng gyi dong-zông, ih-dzih tao sang gyi deo-ih-go Ng-ts cʽih-læ; ming-z cʽü Gyi YIÆ-SU.

<sup>24</sup> <u>约瑟</u>调觉转来，依了主个天使吩咐，去娶其老𭑸归来。<sup>25</sup> 但是弗等其同床，一直到生其头一个儿子出来，名字取其<u>耶稣</u>。

---

### Mt. II.

<sup>\[1\]</sup>Hyi-lih wông z-ʽeo, Yiæ-su yi-kying sang-cʽih læ Yiu-tʽa koh-go Pah-li-ʽeng di-fông, yiu kyi-go poh-lao dzong tong-pin tseo tao Yiæ-lu-sah-leng læ, z-ka wô, <sup>2</sup> “Sang-cʽih tso Yiu-tʽa nying-go Wông-ti Cü-kwu læ ʽah-li? ing-we ah-lah læ tong-pin kʽen-kyin Gyi-go sing-soh, ziu læ pa Gyi.”

<u>希律</u>王时候<sup>\[1\]</sup>，<u>耶稣</u>已经生出来<u>犹太</u>国个<u>伯利恒</u>地方，有几个博老从东边走到<u>耶路撒冷</u>来，是介话：<sup>2</sup> 「生出做<u>犹太</u>人个皇帝主顾来何里？因为阿拉来东边看见其个星宿，就来拜其。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao s nyin*. 比大概讴「<u>耶稣</u>降生箇年」早四年。（原注）</sup>

<sup>3</sup> Hyi-lih wông ih tʽing-meng ziu kyʽih-hoh-de; Yiæ-lu-sah-leng-go cong-nying yia z-ka. <sup>4</sup> Gyi ziu dziao-long long-tsong tsi-s-deo teng pah-sing-go doh-shü-nying, bun-meng gyi, Kyi-toh kæ sang læ ʽah-li. <sup>5</sup> Gyi-lah teng koh-wông wô, “Læ Yiu-tʽa koh-go Pah-li-ʽeng di-fông: ing-we sin-cü-nying z-ka sia-lôh-tih, wô, <sup>6</sup> ‘Yiu-da di-fông-go Pah-li-ʽeng, ng læ Yiu-da keh-sing kyʽüih-veng li-hyiang bing-fi ting siao-go: ing-we dzong ng iao cʽih ih-go Cü-tsæ, z we tsiao-kwun Ngô Yi-seh-lih pah-sing go.’ \[Mi. 5. 2.\]”

<sup>3</sup> <u>希律</u>王一听闻就吃𢞕了；<u>耶路撒冷</u>个众人也是介。<sup>4</sup> 其就召拢拢总祭司头等百姓个读书人，盘问其，<u>基督</u>该生来何里。<sup>5</sup> 其拉等国王话：「来<u>犹太</u>国个<u>伯利恒</u>地方。因为先知人是介写落的，话：<sup>6</sup> 『<u>犹大</u>地方个<u>伯利恒</u>，尔来<u>犹大</u>箇星阙份里向并非顶小个。因为从尔要出一个主宰，是会照管我<u>以色列</u>百姓个。』\[Mi. 5. 2.\]」

<sup>7</sup> Keh-tsao Hyi-lih s-ʽô eo keh-sing poh-lao læ, ts-si bun-meng gyi, keh sing-soh dza z-ʽeo Cʽih-yin: ziu tsʽa gyi-lah tao Pah-li-ʽeng kyʽi, z-ka wô, “Ng-lah ts-si kyʽi tang-tʽing keh Na-hwun-go z-ken; tang-tʽing-djôh, ziu læ pao hyiang ngô dao, peh ngô yia hao kyʽi pa-pa Gyi.” <sup>9</sup> Gyi-lah tʽing koh-wông-go shih-wô kyʽi-de: læ tong-pin kʽen-kyin-ko-go sing-soh ziu ying-dao gyi-lah, ih-dzih tao Na-hwun læ-kæn u-dông zông-deo, ziu deng-lôh-de. <sup>10</sup> *Poh-lao* kʽen-kyin sing-soh, liao-feh-teh hwun-hyi. <sup>11</sup> Tseo-tsing oh-lô, kʽen-kyin Na-hwun teng Gyi ah-nyiang Mô-li-üô, ziu pʽoh-tao pa keh-go Na-hwun; wa-yiu hyiao-kʽæ ʽeh-ts, do-leh kying-ts, jü-hyiang, mah-yiah hyin peh Gyi tso li-veh. <sup>12</sup> *Keh-sing* *poh-lao* mong li-hyiang teh-djôh meh-z, eo gyi m-nao cün-kyʽi kyin Hyi-lih; ziu dzong bih-da lu kyü tao zi-go di-fông kyʽi-de.

<sup>7</sup> 箇遭<u>希律</u>私下讴箇星博老来，仔细盘问其，箇星宿咋时候出现。就差其拉到<u>伯利恒</u>去，是介话：「尔拉仔细去打听箇奶花个事干。打听着，就来报向我道，拨我也好去拜拜其。」<sup>9</sup> 其拉听国王个说话去了。来东边看见过个星宿就引导其拉，一直到奶花来间乌荡上头，就庉落了。<sup>10</sup> 博老看见星宿，了弗得欢喜。<sup>11</sup> 走进屋落，看见奶花等其阿娘<u>马利亚</u>，就扑倒拜箇个奶花。还有𢳚开盒子，驮勒金子、乳香、没药献拨其做礼物。<sup>12</sup> 箇星博老梦里向得着默示，讴其呒得好转去见<u>希律</u>，就从别埭路归到自个地方去了。

<sup>13</sup> Kyü-kyʽi ts-ʽeo, Cü-go tʽin-s mong li-hyiang yin-cʽih, teng Iah-seh wô, “Bô-kyʽi, ta-leh Na-hwun teng Gyi ah-nyiang dao tao Yiæ-gyih kyʽi; læ keh-deo deng-kæn, teng-tao ngô tsæ wô hyiang ng dao: ing-we Hyi-lih iao zing keh-go Na-hwun hao djü-mih Gyi sing-ming.” <sup>14</sup> Iah-seh ziu bô-kyʽi, lin-yia ta-leh Na-hwun teng Gyi ah-nyiang, pun tao Yiæ-gyih kyʽi; <sup>15</sup> læ keh-deo ih-dzih deng tao Hyi-lih ling-cong: hao s-teh Cü tʽôh ih-go sin-cü-nying kông-ko-go shih-wô yiu yiao-nyiæn, z-ka wô, “Ngô dzong Yiæ-gyih yiu Ngô Ng-ts eo-cʽih-læ-de.” \[ʽO. 11.1.\]

<sup>13</sup> 归去之后，主个天使梦里向现出，等<u>约瑟</u>话：「爬起，带勒奶花等其阿娘逃到<u>埃及</u>去。来箇头庉间，等到我再话向尔道。因为<u>希律</u>要寻箇个奶花好除灭其性命。」<sup>14</sup> <u>约瑟</u>就爬起，连夜带勒奶花等其阿娘，搬到<u>埃及</u>去。<sup>15</sup> 来箇头一直庉到<u>希律</u>临终。好使得主托一个先知人讲过个说话有效验，是介话：「我从<u>埃及</u>有我儿子讴出来了。」\[ʽO. 11.1.\]

<sup>16</sup> Keh-tsao Hyi-lih teh-cü be keh-sing poh-lao hong-pʽin, long-do fah-ông; ziu tsiao gyi læ poh-lao u-dông meng-cʽih-læ-go z-ʽeo, tsʽa nying kyʽi pô Pah-li-ʽeng *zing-li* teng s-hyiang z liang-shü yi-ʽô-go siao-w̆æn long-tsong djü-mih-diao. <sup>17</sup> Keh-tsao sin-cü Yiæ-li-mi kông-ko-liao shih-wô yiu yiao-nyiæn, z-ka wô, <sup>18</sup> “Læ Lah-mô di-fông tʽing-meng ʽao-li-da-kʽoh, long-do pe-shông-go sing-hyiang; ziu-z Lah-kyih læ-tih kʽoh gyi-go ng-ts, feh kʽeng tʽing kyʽün, ing-we ng-ts m-neh-de.” \[Yl. 31. 15.\]

<sup>16</sup> 箇遭<u>希律</u>得知被箇星博老哄骗，弄大发怏。就照其来博老乌荡问出来个时候，差人去把<u>伯利恒</u>城里等四乡是两岁以下个小娃拢总除灭掉。<sup>17</sup> 箇遭先知<u>耶利米</u>讲过了说话有效验，是介话：<sup>18</sup> 「来<u>拉玛</u>地方听闻号泪大哭，弄大悲伤个声响。就是<u>拉结</u>来的哭其个儿子，弗肯听劝，因为儿子呒得了。」\[Yl. 31. 15.\]

<sup>19</sup> Hyi-lih si-ts, <sup>\[1\]</sup>yiu Cü-go tʽin-s læ Yiæ-gyih di-fông mong li-hyiang yin-cʽih, teng Iah-seh wô, <sup>20</sup> “Bô-kyʽi, ta-leh Siao-w̆æn teng Gyi ah-nyiang, tao Yi-seh-lih di-fông kyʽi: ing-we iao meo-ʽæ Siao-w̆æn sing-ming cü-kwu yi-kying si-de.” <sup>21</sup> Iah-seh ziu bô-kyʽi, ta-leh Siao-w̆æn teng Gyi ah-nyiang tao Yi-seh-lih di-fông læ-de. <sup>22</sup> Tʽing-meng Üô-kyi-lao tsih gyi ah-tia Hyi-lih-go we, tso Yiu-tʽa koh-go wông, feh-ken tao keh-deo kyʽi. Mong li-hyiang yi teh-djôh meh-z, ziu cün-w̆æn tao Kyüô-li-li di-fông kyʽi; <sup>23</sup> deng-lôh ih-go zing-li, kyiao-leh Nô-sah-leh: hao s-teh keh-sing sin-cü-nying kông-ko-liao shih-wô yiu yiao-nyiæn, z-ka wô, “Nying-kô we tsʽing-hwu Gyi z Nô-sah-leh nying.”

<sup>19</sup> <u>希律</u>死仔<sup>\[1\]</sup>，有主个天使来<u>埃及</u>地方梦里向现出，等<u>约瑟</u>话：<sup>20</sup> 「爬起，带勒小娃等其阿娘，到<u>以色列</u>地方去。因为要谋害小娃性命主顾已经死了。」<sup>21</sup> <u>约瑟</u>就爬起，带勒小娃等其阿娘到<u>以色列</u>地方来了。<sup>22</sup> 听闻<u>亚基老</u>接其阿爹<u>希律</u>个位，做<u>犹太</u>国个王，弗敢到箇头去。梦里向又得着默示，就转弯到<u>加利利</u>地方去。<sup>23</sup> 庉落一个城里，叫勒<u>拿撒勒</u>。好使得箇星先知人讲过了说话有效验，是介话：「人家会称呼其是<u>拿撒勒</u>人。」

<sup>\[1\] *Pi da-kæ eo* “*Yiæ-su kyüông-seng keh nyin*” *tsao sæn nyin*. 比大概讴「<u>耶稣</u>降生箇年」早三年。（原注）</sup>

---

### Mt. III.

Keh-go z-ʽeo ʽAng-si-li-go Iah-ʽen tao Yiu-tʽa koh-go kwʽông-iæ di-fông læ djün kyiao, z-ka wô, <sup>2</sup> “Ng-lah hao we-sing-cün-i; ing-we tʽin-koh gying-long-læ-de.” <sup>3</sup> Sin-cü Yi-sæ-üô sô wô, “Kwʽông-iæ di-fông yiu nying-go sing-hyiang læ-kæn eo, z-ka wô, ‘Ng-lah hao kyʽi be-bæn Cü-go lu, pʽu-dzih Gyi-go ka-dao,’” \[Y. 4O. 3.\] keh ziu-z gyi. <sup>4</sup> Keh Iah-ʽen cʽün-go i-zông z loh-do mao; kyi-go kyiao-sing-ta z bi-go; kyʽüoh-zih z wông-djong teng yia mih-dông.

箇个时候行洗礼个<u>约翰</u>到<u>犹太</u>国个旷野地方来传教，是介话：<sup>2</sup> 「尔拉好回心转意，因为天国近拢来了。」<sup>3</sup> 先知<u>以赛亚</u>所话：「旷野地方有人个声响来间讴，是介话：『尔拉好去备办主个路，铺直其个街道，』」\[Y. 4O. 3.\] 箇就是其。<sup>4</sup> 箇<u>约翰</u>穿个衣裳是骆驼毛，系个缴身带是皮个，吃食是蝗虫等野蜜糖。

<sup>5</sup> Keh-go z-ʽeo Yiæ-lu-sah-leng, teng ʽen Yiu-tʽa di-fông, wa-yiu long-tsong deng læ Iah-dæn ʽo pin-yin go nying, tu tseo-cʽih tao gyi u-sen læ; <sup>6</sup> tsiao-jing zi-go ze-kyʽin, læ Iah-dæn ʽo ziu Iah-ʽen-go si-li.

<sup>5</sup> 箇个时候<u>耶路撒冷</u>，等咸<u>犹太</u>地方，还有拢总庉来<u>约但</u>河边沿个人，都走出到其乌碎来，<sup>6</sup> 招认自个罪愆，来<u>约但</u>河受<u>约翰</u>个洗礼。

<sup>7</sup> *Iah-ʽen* kʽen-kyin hyü-to Fah-li-sæ nying teng Sah-tʽu-kæ nying læ ziu gyi-go si-li, teng gyi-lah wô, “Doh-dzô-go cong-tông! jü ts-ying ng-lah to-bi tsiang-læ-go ô-wông? <sup>8</sup> Ka-ni, hao kyih we-sing-cün-i cü-kwu kæ kyih go ko-ts. <sup>9</sup> Yia hao-vong zi læ-tih wô, “Üô-pah-lah-hen z ah-lah-go tsu-tsong: ngô wô hyiang ng-lah dao, Ziu-z keh-sing zah-deo, Jing-ming yia neng-keo s-teh gyi we tso Üô-pah-lah-hen-go ts-seng. <sup>10</sup> Tsæ-wô, fu-deo yi-kying en-leh jü keng-deo: væn-pah feh kyih hao ko-ts go jü, pih iao tsôh-tao tiu-leh ho-li. <sup>11</sup> Ngô z yüong shü teng ng-lah ʽang we-sing-cün-i-go si-li: dæn-z ʽeo-jü ngô læ-go Cü-kwu, Gyi-go neng-ken do-jü ngô, ziu-z teng Gyi do ʽa ngô yia kyʽin hao; Gyi we yüong Sing-Ling teng ho, ʽang si-li peh ng-lah. <sup>12</sup> Gyi siu-li yiu feng-kyi do-tih, we yiang ken-zing Gyi sa-dziang-li-go koh; Gyi-go koh we siu-tsing tsʽông-li, kʽông-nyiæn yüong feh we u go ho siao-diao.”

<sup>7</sup> <u>约翰</u>看见许多<u>法利赛</u>人等<u>撒土该</u>人来受其个洗礼，等其拉话：「毒蛇个种党！谁指引尔拉躲避将来个哑喤？<sup>8</sup> 介呢，好结回心转意主顾该结个果子。<sup>9</sup> 也好甮自来的话：『<u>亚伯拉罕</u>是阿拉个祖宗。』我话向尔拉道，就是箇星石头，神明也能够使得其会做<u>亚伯拉罕</u>个子孙。<sup>10</sup> 再话，斧头已经安勒树根头。凡百弗结好果子个树，必要斫倒丢勒火里。<sup>11</sup> 我是用水等尔拉行回心转意个洗礼。但是后如我来个主顾，其个能干大如我，就是等其驮鞋我也欠好。其会用圣灵等火，行洗礼拨尔拉。<sup>12</sup> 其手里有粪箕驮的，会扬干净其晒场里个谷，其个谷会收进仓里，糠验用弗会𤆡个火烧掉。」

<sup>13</sup> <sup>\[1\]</sup>KEH-GO z-ʽeo Yiæ-su dzong Kyüô-li-li tseo tao Iah-dæn ʽo, tao Iah-ʽen-go u-sen, iao ziu gyi si-li. <sup>14</sup> Iah-ʽen tsih-ih iao tʽe-dz, wô, “Ngô ing-kæ ziu Ng-go si-li, Ng fæn-cün tao ngô u-sen læ ma?” <sup>15</sup> Yiæ-su we-teh gyi wô, “Næn-kæn tsʽia ing-hyü z-de; ing-we ih-tsʽih-go kong-yi ah-lah tu kæ z-ka tso-dzing.” Keh-tsao gyi ing-hyü-de.

<sup>13</sup> 箇个时候<sup>\[1\]</sup><u>耶稣</u>从<u>加利利</u>走到<u>约但</u>河，到<u>约翰</u>个乌碎，要受其洗礼。<sup>14</sup> <u>约翰</u>执一要推辞，话：「我应该受尔个洗礼，尔反转到我乌碎来吗？」<sup>15</sup> <u>耶稣</u>回答其话：「难间且应许是了，因为一切个公义阿拉都该是介做成。」箇遭其应许了。

<sup>\[1\] Y. ʽE. 27. 耶（稣）后（头）27（年）。（原注）</sup>

<sup>16</sup> Yiæ-su si-li ziu-ko-ts, ziu dzong shü-go u-dông ka tseo-zông-læ: tʽin kʽæ-kʽæ peh Gyi, ziu kʽen-kyin Jing-ming-go Ling ziang ih-tsah beh-keh ka kông-lôh-læ, deng læ Gyi zông-deo: <sup>17</sup> wa-yiu dzong tʽin-li yiu sing-hyiang, z-ka wô, “Keh z Ngô tsʽing-æ-go Ng-ts, Ngô ting teh-i-go.”

<sup>16</sup> <u>耶稣</u>洗礼受过仔，就从水个乌荡介走上来。天开开拨其，就看见神明个灵像一只鹁鸽介降落来，庉来其上头。<sup>17</sup> 还有从天里有声响，是介话：「箇是我亲爱个儿子，我顶得意个。」

---

### Mt. IV.

Keh-tsao Yiæ-su be Sing-Ling ling tao kwʽông-iæ di-fông, hao peh mo-kwe s-s Gyi kʽen. <sup>2</sup> Gyi s-jih nyih-yia kying-zih, ʽeo-deo du-kyi-de. <sup>3</sup> Keh s-s-go cü-kwu tseo-long, teng Gyi wô, “Ng ziah z Jing-ming-go Ng-ts, hao eo keh-sing zah-deo pin tso kyʽüoh-zih.” <sup>4</sup> Yiæ-su we-teh *gyi*, wô, “*Shü-li* yiu sia-tih, ‘Nying feh tæn-tsih kʽao-djôh kyʽüoh-zih we weh; z iao kʽao-djôh Jing-ming-go kʽeo-li kông-cʽih-læ kyü-tang-kyü shih-wô.’ \[Sm. 8. 3.\]”

箇遭<u>耶稣</u>被圣灵领到旷野地方，好拨魔鬼试试其看。<sup>2</sup> 其四十日夜禁食，后头肚饥了。<sup>3</sup> 箇试试个主顾走拢，等其话：「尔若是神明个儿子，好讴箇星石头变做吃食。」<sup>4</sup> <u>耶稣</u>回答其，话：「书里有写的：『人弗单只靠着吃食会活，是要靠着神明个口里讲出来句打句说话。』\[Sm. 8. 3.\]」

<sup>5</sup> Keh-tsao mo-kwe ta Gyi tao sing-dzing li-hyiang, peh Gyi lih læ sing-din-go oh-nao-tsin, <sup>6</sup> teng Gyi wô, “Ng ziah z Jing-ming-go Ng-ts, hao tʽiao-lôh-kyʽi, ing-we Shü-li yiu sia-tih, ‘Gyi we feng-fu Gyi-go tʽin-s kwu-djôh Ng; gyi-lah siu we læ tông Ng, sæn-leh Ng-go kyiah bang-djôh zah-deo.’\[S. 91. 11, 12.\]” <sup>7</sup> Yiæ-su teng gyi wô, “*Shü-li* wa-yiu sia-tih, “Ng m-nao s-s Cü ng-go Jing-ming kʽen.’ \[Sm. 6. 16.\]”

<sup>5</sup> 箇遭魔鬼带其到圣城里向，拨其立来圣殿个屋脑尖，<sup>6</sup> 等其话：「尔若是神明个儿子，好跳落去，因为书里有写的：『其会吩咐其个天使顾着尔，其拉手会来挡尔，省勒尔个脚碰着石头。』」<sup>7</sup> <u>耶稣</u>等其话：「书里还有写的：『尔呒得好试试主尔个神明看。』」

<sup>8</sup> Mo-kwe tsæ ta Gyi tao ih-zo ting kao sæn-teng, pô tʽin-ʽô væn-koh teng gyi-lah-go yüong-wô peh Gyi kʽen, <sup>9</sup> ziu teng Gyi wô, “Ng ziah pʽoh-tao pa ngô, keh-sing long-tsong ngô we s-peh Ng.” <sup>10</sup> Keh-tsao Yiæ-su teng gyi wô, “<sup>\[1\]</sup>Sah-dæn, tseo-ko: ing-we *Shü-li* yiu sia-tih, “Tông-kæ pa Cü ng-go Jing-ming, doh-meng voh-z Gyi.” \[Sm. 6. 13.\]” <sup>11</sup> Keh-tsao mo-kwe li-kʽæ Yiæ-su, kyʽi-de; ziu yiu tʽin-s læ voh-z Gyi.

<sup>8</sup> 魔鬼再带其到一座顶高山顶，把天下万国等其拉个荣华拨其看，<sup>9</sup> 就等其话：「尔若扑倒拜我，箇星拢总我会赐拨尔。」<sup>10</sup> 箇遭<u>耶稣</u>等其话：「<u>撒但</u><sup>\[1\]</sup>，走过。因为书里有写的：『当该拜主尔个神明，独门服侍其。』」<sup>11</sup> 箇遭魔鬼离开<u>耶稣</u>，去了，就有天使来服侍其。

<sup>\[1\] *Ziu-z* Mo-kwe. 就是魔鬼。（原注）</sup>

<sup>12</sup> YIÆ-SU tʽing-meng Iah-ʽen <sup>\[1\]</sup>kyʽih-lôh *lao-kæn*, ziu kyü tao Kyüô-li-li kyʽi: <sup>13</sup> li-kʽæ-ts Nô-sah-leh, kyʽi deng læ <sup>\[2\]</sup>hæ pin-yin-go Kyüô-pah-nong, ziu-z læ Si-pu-leng teng Neh-da-li-go di-ka: <sup>14</sup> s-teh sin-cü Yi-sæ-üô kông-ko-liao shih-wô yiu yiao-nyiæn, z-ka wô, <sup>15</sup> “Si-pu-leng teng Neh-da-li di-fông, læ Iah-dæn ʽo nga-deo, hæ pin-yin u-sen, ziu-z deng bih-koh-nying go Kyüô-li-li, <sup>16</sup> heh-en u-sen deng-tih-go pah-sing yiu do-do liang-kwông kʽen-kyin; ziang ing-s ka tsô-en di-fông djü-tih-go cü-kwu, yiu kwông cʽih-kyʽi tsiao-djôh gyi-lah.” \[Y. 9. 1, 2.\]

<sup>12</sup> <u>耶稣</u>听闻<u>约翰</u>挈落牢监<sup>\[1\]</sup>，就归到<u>加利利</u>去。<sup>13</sup> 离开仔<u>拿撒勒</u>，去庉来海边沿个<u>迦百农</u><sup>\[2\]</sup>，就是来<u>西布伦</u>等<u>纳大利</u>个地界。<sup>14</sup> 使得先知<u>以赛亚</u>讲过了说话有效验，是介话：<sup>15</sup> 「<u>西布伦</u>等<u>纳大利</u>地方，来<u>约但</u>河外头，海边沿乌碎，就是庉别国人个<u>加利利</u>，<sup>16</sup> 黑暗乌碎庉的个百姓有大大亮光看见，像阴司介遮暗地方住的个主顾，有光出去照着其拉。」\[Y. 9. 1, 2.\]

<sup>\[1\] Y. ʽE. 30. 耶（稣）后（头）30（年）。</sup>

<sup>\[2\] Y. ʽE. 31. 耶（稣）后（头）31（年）。</sup>

<sup>17</sup> Dzong-tsʽ-yi-ʽeo Yiæ-su kyʽi djün kyiao, z-ka wô, “Ng-lah kæ we-sing-cün-i; ing-we tʽin-koh gying-long-læ-de.”

<sup>17</sup> 从此以后<u>耶稣</u>去传教，是介话：「尔拉该回心转意，因为天国近拢来了。」

<sup>18</sup> Yiæ-su læ Kyüô-li-li hæ pin-yin læ-kæn tseo, kʽen-kyin liang hyüong-di, ziu-z Si-meng kyiao-leh Pe-teh, teng gyi hyüong-di En-teh-lih, hæ-li læ-kæn ʽô mông, ing-we z kʽô-ng-go; <sup>19</sup> ziu teng gyi-lah wô, “Keng-leh Ngô læ, Ngô we peh ng-lah kyʽi kʽô nying.” <sup>20</sup> Gyi-lah lih-kʽeh kyʽi-diao mông, keng-leh Gyi kyʽi-de. <sup>21</sup> *Yiæ-su* yi tseo-ko-kyʽi, kʽen-kyin wa-yiu liang hyüong-di, ziu-z Si-pi-tʽa-go *ng-ts* Yüô-kôh teng gyi hyüong-di Iah-ʽen, teng ah-tia Si-pi-tʽa dô-kô læ jün-li, læ-kæn pu mông; ziu eo gyi-lah. <sup>23</sup> Gyi-lah lih-kʽeh li-kʽæ jün teng ah-tia, keng-leh Gyi kyʽi-de.

<sup>18</sup> <u>耶稣</u>来<u>加利利</u>海边沿来间走，看见两兄弟，就是<u>西门</u>叫勒<u>彼得</u>，等其兄弟<u>安得烈</u>，海里来间下网，因为是抲鱼个，<sup>19</sup> 就等其拉话：「跟勒我来，我会拨尔拉去抲人。」<sup>20</sup> 其拉立刻弃掉网，跟勒其去了。<sup>21</sup> <u>耶稣</u>又走过去，看见还有两兄弟，就是<u>西庇太</u>个儿子<u>雅各</u>等其兄弟<u>约翰</u>，等阿爹<u>西庇太</u>大家来船里，来间补网，就讴其拉。<sup>23</sup> 其拉立刻离开船等阿爹，跟勒其去了。

<sup>23</sup> YIÆ-SU tseo-pin tʽong Kyüô-li-li di-fông, læ gyi-lah jü-we-dông-li kông dao-li, yi pô *tʽin*-koh-go foh-ing djün-kʽæ, wa-yiu i pah-sing-lah yiang-yiang bing-tʽong, yiang-yiang tsing-ʽeo. <sup>24</sup> Gyi-go ming-sing læ tʽong Jü-li-üô di-fông tu yiang-kʽæ-de. Væn-pah yiu-bing-go, feh-leng soh-go bing-tsing soh-go tʽong-kwʽu, wa-yiu jih-mo-go, cʽü-tin-go, fong-tʽæn-go keh-sing, tu ta gyi-lah tao Yiæ-su u-dông; *Yiæ-su* ziu teng gyi i-hao-de. <sup>25</sup> Dzong Kyüô-li-li, Di-kyüô-po-li, Yiæ-lu-sah-leng, Yiu-tʽa, teng Iah-dæn ʽo-nga, keh-sing di-fông, tu yiu deh-ma-dziao nying læ keng-djôh Gyi.

<sup>23</sup> <u>耶稣</u>走遍统<u>加利利</u>地方，来其拉聚会堂里讲道理，又把天国个福音传开，还有医百姓拉样样病痛，样样症候。<sup>24</sup> 其个名声来统<u>叙利亚</u>地方都扬开了。凡百有病个，弗论啥个病症啥个痛苦，还有入魔个、痴癫个、风瘫个箇星，都带其拉到<u>耶稣</u>乌荡，<u>耶稣</u>就等其医好了。<sup>25</sup> 从<u>加利利</u>、<u>第加波利</u>、<u>耶路撒冷</u>、<u>犹太</u>，等<u>约但</u>河外，箇星地方，都有特买潮人来跟着其。

---

### Mt. V.

*Yiæ-su* kʽen-kyin keh-do-dziao nying, tseo-zông sæn-teng: Gyi zo-lôh-ts, meng-du tseo-long-læ. <sup>2</sup> *Yiæ-su* kʽæ kʽeo kao-hyüing gyi-lah, z-ka wô:——

<u>耶稣</u>看见箇大潮人，走上山顶。其坐落仔，门徒走拢来。<sup>2</sup> <u>耶稣</u>开口教训其拉，是介话：——

<sup>3</sup> “KEH-SING” sing li-hyiang gyüong-go yiu foh-kyʽi; ing-we tʽin-koh z gyi-lah-go.

<sup>3</sup> 「箇星心里向穷个有福气，因为天国是其拉个。

<sup>4</sup> “Keh-sing pe-shông-go yiu foh-kyʽi; ing-we gyi-lah we teh-djôh en-w̆e.

<sup>4</sup> 「箇星悲伤个有福气，因为其拉会得着安慰。

<sup>5</sup> “Keh-sing w̆eng-ziu-go yiu foh-kyʽi; ing-we gyi-lah we teh-djôh di-tʽu tso tsʽæn-nyih.

<sup>5</sup> 「箇星温柔个有福气，因为其拉会得着地土做产业。

<sup>6</sup> “Keh-sing ziang du-kyi kʽeo-kʽeh ka kyʽi-mo kong-yi, yiu foh-kyʽi; ing-we gyi-lah we teh-djôh i-sing-mun-tsoh.

<sup>6</sup> 「箇星像肚饥口渴介去慕公义，有福气，因为其拉会得着依心满足。

<sup>7</sup> “Keh-sing yiu æ-lin-sing go yiu foh-kyʽi; ing-we gyi-lah we teh-djôh æ-lin.

<sup>7</sup> 「箇星有哀怜心个有福气，因为其拉会得着哀怜。

<sup>8</sup> “Keh-sing sing-li tsʽing-kyih-go yiu foh-kyʽi; ing-we gyi-lah we kʽen-kyin Jing-ming.

<sup>8</sup> 「箇星心里清洁个有福气，因为其拉会看见神明。

<sup>9</sup> “Keh-sing kyʽün nying-kô ʽo-moh go yiu foh-kyʽi; ing-we gyi-lah we tsʽing-hwu z Jing-ming-go ng-nô.

<sup>9</sup> 「箇星劝人家和睦个有福气，因为其拉会称呼是神明个儿囡。

<sup>10</sup> “We-leh kong-yi-go yün-kwu peh nying-kô pih-næn go, yiu foh-kyʽi; ing-we tʽin-koh z gyi-lah-go.

<sup>10</sup> 「为了公义个缘故拨人家逼难个，有福气，因为天国是其拉个。

<sup>11</sup> “Ziah yiu nying-kô we-leh Ngô-go yün-kwu zôh-mô *ng-lah*, pih-næn ng-lah, yüong yiang-yiang ôh shih-wô hwông-wô ng-lah, ng-lah tao yiu foh-kyʽi. <sup>12</sup> Hao hwun-hyi kwʽa-weh; ing-we læ tʽin-zông ng-lah-go pao-ing do-leh-kying: ing-we pi ng-lah zin-deo keh-sing sin-cü-nying, nying-kô yia z-ka pih-næn gyi.

<sup>11</sup> 「若有人家为了我个缘故𧮙骂尔拉，逼难尔拉，用样样恶说话谎话尔拉，尔拉倒有福气。<sup>12</sup> 好欢喜快活，因为来天上尔拉个报应大勒紧，因为比尔拉前头箇星先知人，人家也是介逼难其。

<sup>18</sup> “NG-LAH z tʽin-ʽô-go yin. Yin ziah shih-diao gyi ʽæn-go mi-dao, wa-yiu soh-si hao long gyi ʽæn ni? ʽEo-deo z yiang-yiang m-yüong, tsih hao tao-leh nga-deo, peh nying-kô dah-diao.

<sup>18</sup> 「尔拉是天下个盐。盐若失掉其咸个味道，还有啥西好弄其咸呢？后头是样样呒用，只好倒勒外头，拨人家踏掉。

<sup>14</sup> “Ng-lah z shü-kæn-zông-go liang-kwông. Ih-zo dzing-ts kyin læ sæn-teng, tsæ-ve kʽen-feh-kyin-go. <sup>15</sup> Nying-kô tsæ-ve tin teng-tsæn fông-leh teo-dong-ʽô, tsong z *fông-leh* teng-dæ-zông go, ziu tsiao-djôh ʽo-kô li-hyiang nying. <sup>16</sup> Ng-lah-go liang-kwông yia z-ka kæ tsiao læ nying-kô min-zin; s-teh gyi-lah kʽen-kyin ng-go hao ʽang-we, ziu we tsæn-me ng-lah tʽin-zông-go Ah-tia.

<sup>14</sup> 「尔拉是世间上个亮光。一座城子建来山顶，再𫧃看弗见个。<sup>15</sup> 人家再𫧃点灯盏放勒斗桶下，总是放勒灯台上个，就照着和家里向人。<sup>16</sup> 尔拉个亮光也是介该照来人家面前，使得其拉看见尔个好行为，就会赞美尔拉天上个阿爹。

<sup>17</sup> “M-nao tsʽeng Ngô læ, z iao hwe-diao lih-fah teng sin-cü-nying *shih-wô*; Ngô læ, feh-z iao hwe-diao gyi, z iao wun-djün gyi. <sup>18</sup> Ngô tsing wô hyiang ng-lah dao, Keh-go lih-fah, yiang-yiang wa feh-zing yiu yiao-nyiæn de, ziu-z ih-tin ih-wah, ih-dzih tao tʽin-di fi-diao-go z-ʽeo, tu feh we fi-diao-go. <sup>19</sup> Keh-sing lih-li ziu-z ih-diao ting siao-go, ziah yiu nying we-be gyi, wa iao kao bih-nying kyʽi we-be, keh-go nying læ tʽin-koh-li iao sön gyi z ting siao-go. Ziah yiu nying i-dzong gyi, wa we kao bih-nying *kyʽi* *i-dzong*, keh-go nying læ tʽin-koh-li iao sön gyi z do-go. <sup>20</sup> Ngô wô hyiang ng-lah dao, Ng-lah-go kong-yi ziah feh ko-jü doh-shü-nying teng Fah-li-sæ nying-go *kong-yi*, ng-lah tön feh neng-keo tseo-tsing tʽin-koh-li kyʽi.

<sup>17</sup> 「呒得好忖我来，是要毁掉律法等先知人说话。我来，弗是要毁掉其，是要完全其。<sup>18</sup> 我真话向尔拉道，箇个律法，样样还弗曾有效验了，就是一点一划，一直到天地废掉个时候，都弗会废掉个。<sup>19</sup> 箇星律例就是一条顶小个，若有人违背其，还要教别人去违背，箇个人来天国里要算其是顶小个。若有人依从其，还会教别人去依从，箇个人来天国里要算其是大个。<sup>20</sup> 我话向尔拉道，尔拉个公义若弗过如读书人等<u>法利赛</u>人个公义，尔拉断弗能够走进天国里去。

<sup>21</sup> “Ng-lah tʽing-meng <sup>\[1\]</sup>kwu-z-tsin nying yiu ka wô, ‘M-nao sah nying; væn-pah sah-nying-go, pih iao ding-ze.’ <sup>22</sup> Ngô wô hyiang ng dao, Væn-pah vu-yün-vu-kwu ô-wông gyi hyüong-di cü-kwu, pih iao ding-ze: ziah yiu nying wô gyi hyüong-di, <sup>\[2\]</sup>Lah-kyüô, kwun-fu pih iao ding-ze: ziah yiu nying wô hyüong-di, <sup>\[3\]</sup>Mo-li, pih iao ding di-nyüoh-li-go ho siao. <sup>23</sup> Keh-lah ng ta li-veh tao tsi-dæn-zin, læ keh-deo ziah kyi-teh hyüong-di teng ng yiu soh-go ün-ʽeng, <sup>24</sup> ng-go li-veh læ tsi-dæn-zin fông-kæn-ts, sin kyʽi teng hyüong-di siang-ʽo, ʽeo-deo læ hyin li-veh. <sup>25</sup> Ng teng te-deo wa dô-kô læ lu-zông, yüong kwʽa-kwʽa teng gyi kông-ʽo; kʽong-pʽô te-deo song ng peh kwun-fu, kwun-fu kao-fu peh tsʽa-nying, ziu kyʽih ng lôh lao-kæn-li. <sup>26</sup> Ngô tsing wô hyiang ng dao, Ziah yiu ih-go dong-din wa m-neh wæn-wun, ng tsong feh neng-keo lao-kæn-li tseo-cʽih-læ.

<sup>21</sup> 「尔拉听闻古时节<sup>\[1\]</sup>人有介话：『呒得好杀人，凡百杀人个，必要定罪。』<sup>22</sup> 我话向尔道，凡百无缘无故哑喤其兄弟主顾，必要定罪。若有人话其兄弟，<u>拉加</u><sup>\[2\]</sup>，官府必要定罪。若有人话兄弟，<u>魔利</u><sup>\[3\]</sup>，必要定地狱里个火烧。<sup>23</sup> 箇勒尔带礼物到祭坛前，来箇头若记得兄弟等尔有啥个冤恨，<sup>24</sup> 尔个礼物来祭坛前放间仔，先去等兄弟相和，后头来献礼物。<sup>25</sup> 尔等对头还大家来路上，用快快等其讲和，恐怕对头送尔拨官府，官府交付拨差人，就挈尔落牢监里。<sup>26</sup> 我真话向尔道，若有一个铜钿还呒得还完，尔总弗能够牢监里走出来。

<sup>\[1\] *ʽÔh tsia wô*, уiu kông peh kwu-z-tsin nying tʽing, z-ka wô. 或者话，有讲拨古时节人听是介话。（原注）</sup>

<sup>\[2\] \[3\] Lah-kyüô, *teng* Mo-li, *ziu-z Yiu-tʽa nying zôh-mô shih-wô*. <u>拉加</u>等<u>魔利</u>，就是<u>犹太</u>人𧮙骂说话。（原注）</sup>

<sup>27</sup> “Ng-lah tʽing-meng kwu-z-tsin nying yiu ka wô, ‘M-nao kæn-ying.’ <sup>28</sup> Ngô wô hyiang ng dao, Væn-pah kʽen-kyin nyü-nying kyʽi ying-sing go cü-kwu, sing-li z yi-kying kæn-ying gyi ko-de. <sup>29</sup> Ng-go jing-tsah ngæn-tsing ziah-z ta-li ng væn-ze, hao l̆eo-cʽih, tiu-diao-ts: neng-s pah-tʽi li-hyiang kyʽüih ih-yiang, feh iao weng-sing tiu-lôh di-nyüoh-li kyʽi. <sup>30</sup> Ng jing-tsah siu ziah-z ta-li ng væn-ze, hao tsæn-lôh, tiu-diao-ts: neng-s pah-tʽi li-hyiang kyʽüih ih-yiang, feh iao weng-sing tiu-lôh di-nyüoh-li kyʽi.

<sup>27</sup> 「尔拉听闻古时节人有介话：『呒得好奸淫。』<sup>28</sup> 我话向尔道，凡百看见女人起淫心个主顾，心里是已经奸淫其过了。<sup>29</sup> 尔个顺只眼睛若是带累尔犯罪，好𫦉出，丢掉仔。能使百体里向缺一样，弗要浑身丢落地狱里去。<sup>30</sup> 尔顺只手若是带累尔犯罪，好斩落，丢掉仔。能使百体里向缺一样，弗要浑身丢落地狱里去。

<sup>31</sup> “Yi yiu ka wô, ‘Ziah yiu nying iao li-diao lao-nyüing, ing-kæ sia li-shü peh gyi.” <sup>32</sup> Ngô wô hyiang ng dao, Ziah yiu nying, feh-z we-leh tso w̆a-nying go yün-kwu, li-diao lao-nyüing, z ʽæ gyi kyʽi tso kæn-ying: ziah yiu nying kyʽi cʽü li-diao-go *lao-nyüing*, yia z tso kæn-ying.

<sup>31</sup> 「又有介话：『若有人要离掉老𭑸，应该写离书拨其。』<sup>32</sup> 我话向尔道，若有人，弗是为了做坏人个缘故，离掉老𭑸，是害其去做奸淫。若有人去娶离掉个老𭑸，也是做奸淫。

<sup>33</sup> “Ng-lah wa-yiu tʽing-meng kwu-z-tsin nying yiu ka wô, ‘M-nao we-be vah-tsiu-go shih-wô; ng hyü-nyün peh Cü, tsong iao wæn-go.’ <sup>34</sup> Ngô wô hyiang ng dao, Ih-ngæn m-nao vah-tsiu. Yia m-nao pô tʽin *vah-tsiu*, ing-we *tʽin* z Jing-ming-go zo-we. <sup>35</sup> Yia m-nao pô di *vah-tsiu*, ing-we *di* z Gyi-go dah-kyiah-teng. Yia m-nao tin-tin Yiæ-lu-sah-leng *vah-tsiu*, ing-we *Yiæ-lu-sah-leng* z keh-we do-do Wông-ti-go kying-dzing. <sup>36</sup> Yia m-nao pô zi-go deo vah-tsiu, ing-we ziu-z ih-keng deo-fah peh gyi bah, peh gyi heh, ng tu tso-feh-læ. <sup>37</sup> Dæn-z ng-lah-go shih-wô kæ ka kông, Z, *wô* z; feh-z, *wô* feh-z: ziah yiu kô-tsʽeo, z dzong ôh-go i-s ka læ.

<sup>33</sup> 「尔拉还有听闻古时节人有介话：『呒得好违背罚咒个说话，尔许愿拨主，总要还个。』<sup>34</sup> 我话向尔道，一眼呒得好罚咒。也呒得好把天罚咒，因为天是神明个座位。<sup>35</sup> 也呒得好把地罚咒，因为地是其个踏脚凳。也呒得好点点<u>耶路撒冷</u>罚咒，因为<u>耶路撒冷</u>是箇位大大皇帝个京城。<sup>36</sup> 也呒得好把自个头罚咒，因为就是一根头发拨其白，拨其黑，尔都做弗来。<sup>37</sup> 但是尔拉个说话该介讲，是，话是；弗是，话弗是。若有加凑，是从恶个意思介来。

<sup>38</sup> “Ng-lah tʽing-meng yiu ka wô, ‘Ngæn-tsing ti-wæn ngæn-tsing, ngô-tsʽ ti-wæn ngô-tsʽ.’ <sup>39</sup> Ngô wô hyiang ng dao, M-nao kyʽi ti-dih ôh-*nying*: ziah yiu nying kwah ng jing-siu-pin pô-công, tsia-siu-pin yia hao nyin-cün peh gyi *kwah*. <sup>40</sup> Ziah yiu nying iao ng-go pu-sæn tang-tsiang teng ng kyʽüoh kwun-s, lin bao-ts yia hao peh gyi do-kyʽi. <sup>41</sup> Ziah yiu nying ngang-iao ng tseo ih-li lu; yia hao teng gyi tseo liang li. <sup>42</sup> Tʽao ng go cü-kwu, hao peh gyi; iao tsia ng go cü-kwu, m-nao we-foh gyi.

<sup>38</sup> 「尔拉听闻有介话：『眼睛抵还眼睛，牙齿抵还牙齿。』<sup>39</sup> 我话向尔道，呒得好去抵敌恶人。若有人刮尔顺手边巴掌，借手边也好扭转拨其刮。<sup>40</sup> 若有人要尔个布衫打账等尔吃官司，连袍子也好拨其驮去。<sup>41</sup> 若有人硬要尔走一里路，也好等其走两里。<sup>42</sup> 讨尔个主顾，好拨其；要借尔个主顾，呒得好回复其。

<sup>43</sup> “Ng-lah tʽing-meng yiu ka wô, ‘Ng-go ling-sô-kô hao æ-sih gyi; ng-go ün-kô hao u-su gyi.’ <sup>44</sup> Ngô wô hyiang ng dao, Ng-go ün-kô yüong æ-sih gyi; tsiu-mô ng-lah cü-kwu, yüong coh-foh gyi; u-su ng-lah cü-kwu, yüong tao gyi hao; long-song ng pih-næn ng go cü-kwu, yüong tʽi gyi tao-kao. <sup>45</sup> Z-ka ni, hao tso ng-lah Tʽin-Vu-go ng-nô; ing-we w̆a-nying teng hao-nying, Gyi tu s-teh Gyi-go nyih-deo cʽih-kyʽi tsiao-djôh gyi; wa-yiu tsing-dzih nying teng feh tsing-dzih nying, tu kông-lôh yü peh gyi. <sup>46</sup> Ng-lah ziah kyʽi æ-sih æ-sih ng-lah go cü-kwu, yiu soh-go pao-ing ni? Ziu-z keh-sing siu-zin-liang-go, gyi-lah zi næn-dao feh yia z-ka tso ma? <sup>47</sup> Ziah-z tæn tsiao-tsih zi-go hyüong-di, ka tso yiu soh-go kah-nga hao ni? Ziu-z keh-sing siu-zin-liang-go, gyi-lah næn-dao feh yia z-ka tso ma? <sup>48</sup> Keh-lah ng-lah tso-nying kæ djün-be, ziang ng-lah Tʽin-Vu ka djün-be.

<sup>43</sup> 「尔拉听闻有介话：『尔个邻舍家好爱惜其，尔个冤家好恶愫其。』<sup>44</sup> 我话向尔道，尔个冤家用爱惜其；咒骂尔拉主顾，用祝福其；恶愫尔拉主顾，用到其好；弄送尔逼难尔个主顾，用替其祷告。<sup>45</sup> 是介呢，好做尔拉天父个儿囡。因为坏人等好人，其都使得其个日头出去照着其。还有正直人等弗正直人，都降落雨拨其。<sup>46</sup> 尔拉若去爱惜爱惜尔拉个主顾，有啥个报应呢？就是箇星收钱粮个，其拉自难道弗也是介做吗？<sup>47</sup> 若是单招接自个兄弟，介做有啥个格外好呢？就是箇星收钱粮个，其拉难道弗也是介做吗？<sup>48</sup> 箇勒尔拉做人该全备，像尔拉天父介全备。

---

### Mt. VI.

“NG-LAH tso hao z-ken, tön m-nao deh-we læ nying-kô min-zin hao peh gyi kʽen: ziah-z ka, ng-lah-go Tʽin-Vu u-sen feh neng-keo teh-djôh pao-ing.

「尔拉做好事干，断呒得好特为来人家面前好拨其看。若是介，尔拉个天父乌碎弗能够得着报应。

<sup>2</sup> “Keh-lah ʽang hao-z z-ʽeo, m-nao læ zi-go min-zin cʽü ʽao-deo, ziang keh-sing kô-hao-nying læ jü-we-dông-li teng do-ka-zông læ-kæn tso, deh-we hao peh nying-kô tsʽing-tsæn. Ngô tsing wô hyiang ng dao, Gyi-lah-go pao-ing yi-kying teh-djôh-de. <sup>3</sup> Dæn-z ng-noh ʽang hao-z, jing-tsah siu sô tso-go, m-nao peh tsia-tsah siu teh-cü, <sup>4</sup> s-teh ng-go hao-z we en-dong-dong-go: ka-ni ng-go Ah-tia, lin en-dong-dong *u-dông* tu kʽen-kyin-go, Zi we ming-tông-tông pao ng.

<sup>2</sup> 「箇勒行好事时候，呒得好来自个面前吹号头，像箇星假好人来聚会堂里等大街上来间做，特为好拨人家称赞。我真话向尔道，其拉个报应已经得着了。<sup>3</sup> 但是尔侬行好事，顺只手所做个，呒得好拨借只手得知，<sup>4</sup> 使得尔个好事会暗洞洞个。介呢尔个阿爹，连暗洞洞乌荡都看见个，自会明当当报尔。

<sup>5</sup> “Tsæ-wô tao-kao z-ʽeo, m-nao ziang keh-sing kô-hao-nying ka: gyi-lah hwun-hyi læ jü-we-dông-li teng do-ka-zông-go s-tsʽô-lu-kʽeo lih-ts tao-kao, deh-we hao peh nying-kô kʽen. Ngô tsing wô hyiang ng dao, Gyi-lah-go pao-ing yi-kying teh-djôh-de. <sup>6</sup> Dæn-z ng-noh tao-kao z-ʽeo, hao tseo-tsing zi-go mih-feh-dong-fong vông-li, meng kwæn-ts, hao gyiu-gyiu ng-go Ah-tia lin en-dong-dong *u-dông* tu læ-tong-go: ka-ni ng-go Ah-tia, lin en-dong-dong *u-dông* tu kʽen-kyin-go, we ming-tông-tông pao ng.

<sup>5</sup> 「再话祷告时候，呒得好像箇星假好人介。其拉欢喜来聚会堂里等大街上个四岔路口立仔祷告，特为好拨人家看。我真话向尔道，其拉个报应已经得着了。<sup>6</sup> 但是尔侬祷告时候，好走进自个密弗洞风房里，门关仔，好求求尔个阿爹连暗洞洞乌荡都来东个。介呢尔个阿爹，连暗洞洞乌荡都看见个，会明当当报尔。

<sup>7</sup> “Ng-lah tao-kao, m-nao kông-ko yi kông, ziang keh-sing bih-koh-nying ka: ing-we gyi-lah tsʽeng, we-leh shih-wô kông-leh to pih-ding kʽeng tʽing. <sup>8</sup> M-nao ziang gyi ka: ing-we feh-zing tʽao Gyi zin-deo, ng-lah sô iao-go tong-si, ng-go Ah-tia yi-kying hyiao-teh-de. <sup>9</sup> Keh-lah ng-lah kæ z-ka tao-kao:——

<sup>7</sup> 「尔拉祷告，呒得好讲过又讲，像箇星别国人介。因为其拉忖，为了说话讲勒多必定肯听。<sup>8</sup> 呒得好像其介。因为弗曾讨其前头，尔拉所要个东西，尔个阿爹已经晓得了。<sup>9</sup> 箇勒尔拉该是介祷告：——

“Ah-lah Ah-tia læ tʽin-zông-go, dæn-nyün *long-tsong* tseng-kying Ng-go ming-deo: <sup>10</sup> dæn-nyün Ng-go koh we læ: dæn-nyün Ng-go ts-i we tso-dzing, læ di-ʽô ziang læ tʽin-zông ka-go. <sup>11</sup> Iao kyʽüoh go kʽeo-liang kyih-mih s-peh ah-lah. <sup>12</sup> Sô-diao ah-lah ze, ziang ah-lah sô-diao keh-sing teh-ze ah-lah go cü-kwu ka. <sup>13</sup> M-nao peh ah-lah tseo-tsing mi-ʽôh li-hyiang, iao kyiu ah-lah cʽih hyüong-ôh li-hyiang: ing-we koh-veng teng neng-ken teng yüong-wô, tao shü-shü-dæ-dæ tu z Ng-go. Üô-meng.

「阿拉阿爹来天上个，但愿拢总尊敬尔个名头。<sup>10</sup> 但愿尔个国会来。但愿尔个旨意会做成，来地下像来天上介个。<sup>11</sup> 要吃个口粮今末赐拨阿拉。<sup>12</sup> 赦掉阿拉罪，像阿拉赦掉箇星得罪阿拉个主顾介。<sup>13</sup> 呒得好拨阿拉走进迷惑里向，要救阿拉出凶恶里向。因为国份等能干等荣华，到世世代代都是尔个。亚们。

<sup>14</sup> “Ing-we ng-lah ziah sô-diao nying-kô-go ko-shih, ng-lah tʽin-zông-go Ah-tia yia we sô-diao ng-lah-go ko-shih. <sup>15</sup> Ng-lah ziah feh kʽeng sô-diao nying-kô-go ko-shih, ng-lah Ah-tia yia feh kʽeng sô-diao ng-lah-go ko-shih.

<sup>14</sup> 「因为尔拉若赦掉人家个过失，尔拉天上个阿爹也会赦掉尔拉个过失。<sup>15</sup> 尔拉若弗肯赦掉人家个过失，尔拉阿爹也弗肯赦掉尔拉个过失。

<sup>16</sup> “Wa-yiu kying-zih-go z-ʽeo, m-nao yiu iu-meng-go siang-mao, ziang keh-sing kô-hao-nying ka: ing-we gyi-lah pin-wun min-seh, hao peh nying-kô kʽen-cʽih gyi z læ-tih kying-zih. Ngô tsing wô hyiang ng dao, Gyi-lah pao-ing yi-kying teh-djôh-de. <sup>17</sup> Dæn-z ng-noh kying-zih, hao fu-fu deo, gyiang-gyiang min; <sup>18</sup> feh iao peh nying-kô kʽen-cʽih, tsih iao peh ng lin en-dong-dong *u-dông* tu læ-tong-go Ah-tia hao kʽen-cʽih ng z læ-tih kying-zih: ng-go Ah-tia, lin en-dong-dong *u-dông* tu kʽen-kyin-go, we ming-tông-tông pao ng.

<sup>16</sup> 「还有禁食个时候，呒得好有忧闷个相貌，像箇星假好人介。因为其拉变换面色，好拨人家看出其是来的禁食。我真话向尔道，其拉报应已经得着了。<sup>17</sup> 但是尔侬禁食，好㩤㩤头，滰滰面，<sup>18</sup> 弗要拨人家看出，只要拨尔连暗洞洞乌荡都来东个阿爹好看出尔是来的禁食。尔个阿爹，连暗洞洞乌荡都看见个，会明当当报尔。

<sup>19</sup> “NG-LAH m-nao tsih-jü dzæ-veh læ di-zông, z cü-djong cü-diao, fah-siu me-læn, dao-zeh tsʽah dong tʽeo-kyʽi-go u-dông: <sup>20</sup> iao tsih-jü dzæ-veh læ tʽin-zông, z cü-djong ve cü-diao, ve fah-siu me-læn, dao-zeh ve tsʽah dong tʽeo-kyʽi go u-dông. <sup>21</sup> Ing-we ng-lah-go dzæ-veh læ ʽah-li, ng-lah-go sing yia we læ ʽah-li.

<sup>19</sup> 「尔拉呒得好积聚财物来地上，是蛀虫蛀掉，发锈霉烂，盗贼拆洞偷去个乌荡。<sup>20</sup> 要积聚财物来天上，是蛀虫𫧃蛀掉，𫧃发锈霉烂，盗贼𫧃拆洞偷去个乌荡。<sup>21</sup> 因为尔拉个财物来何里，尔拉个心也会来何里。

<sup>22</sup> Ngæn-tsing z kyi-sing-go teng-tsæn. Ng-go ngæn-tsing ziah hao-go, weng-sing we liang-go. <sup>23</sup> Ng-go ngæn-tsing ziah w̆a-go, weng-sing we en-go. Ng-go kwông ziah-z en-go, keh-go en soh-go yiu ka en ni?

<sup>22</sup> 眼睛是肌身个灯盏。尔个眼睛若好个，浑身会亮个。<sup>23</sup> 尔个眼睛若坏个，浑身会暗个。尔个光若是暗个，箇个暗啥个有介暗呢？

<sup>24</sup> “M-yiu ih-go nying neng-keo voh-z liang-go cü-nying-kô: ʽôh-tsia u-su dông-deo, æ-kying keh-deo; ʽôh-tsia tsʽing-gying dông-deo, kʽen-kyʽing keh-deo. Jing-ming teng dzæ-veh ng feh neng-keo tu voh-z. <sup>25</sup> Keh-lah Ngô wô hyiang ng-lah dao, M-nao we-leh sing-ming zeo-meng, soh-go hao kyʽüoh, soh-go hao hah: yia m-nao we-leh kyi-sing *zeo-meng*, soh-go hao cʽün. Sing-ming soh feh-z pi kyʽüoh-zih wa kwe-djong; kyi-sing *soh* *feh-z* pi cʽün-tsiah *wa* *kwe-djong* ma? <sup>26</sup> Tsʽia kʽen-kʽen keh-sing tʽin-li-go tiao; gyi-lah feh ʽô iang, feh siu-keh, yia feh siu-tsing koh-tsʽông-li, ng-lah-go Tʽin-Vu yia we iang gyi. Ng-lah soh feh-z pi gyi kwe-djong ma? <sup>27</sup> Tsæ-wô ng-lah, ziu-z zeo-meng, jü neng-keo to tso ih-kʽeh nying? <sup>28</sup> Wa-yiu dza-we læ-tih zeo i-cʽün? Hao tsʽeng-tsʽeng keh-sing din-li-go tsông-lông hwô, gyi dza do-kyʽi-læ; gyi yi feh lao-loh, yi feh tso pu: <sup>29</sup> Ngô wô hyiang ng dao, Ziu-z Sô-lo-meng ting üong-go z-ʽeo, gyi-go cʽün-tsiah yia feh gyih-jü ih-tô tsông-lông hwô. <sup>30</sup> Keh-go yia-tsʽao, kyih-mih wa læ-tong, ming-tsiao ziu tiu-leh ho-lu-li, Jing-ming wa we z-ka tsông-pæn gyi; ʽo-hwông ng-lah, siao siang-sing go cü-kwu ma? <sup>31</sup> Keh-lah hao-vong zeo-meng, læ-tih wô, Ah-lah yiu soh-go hao kyʽüoh, soh-go hao hah, soh-go hao cʽün? <sup>32</sup> (keh-sing tu z bih-koh-nying sô tang-sön-go:) ing-we keh-sing ih-tsʽih-go tong-si, ng-lah-go Tʽin-Vu hyiao-teh tu z ng iao yüong-go. <sup>33</sup> Ng-lah sin kyʽi tang-sön Jing-ming-go koh, teng Gyi-go kong-yi; keh-sing ih-tsʽih tu we kô-tsʽeo peh ng. <sup>34</sup> Keh-lah m-nao we-leh ming-tsiao zeo-meng: ming-tsiao we zeo-meng ming-tsiao-go z-ken. Ih-nyih kwun ih-nyih-go lao-kwʽu keo-de.

<sup>24</sup> 「呒有一个人能够服侍两个主人家。或者恶愫荡头，爱敬箇头；或者亲近荡头，看轻箇头。神明等财物尔弗能够都服侍。<sup>25</sup> 箇勒我话向尔拉道，呒得好为了性命愁闷，啥个好吃，啥个好喝。也呒得好为了肌身愁闷，啥个好穿。性命啥弗是比吃食还贵重，肌身啥弗是比穿着还贵重吗？<sup>26</sup> 且看看箇星天里个鸟，其拉弗下秧，弗收割，也弗收进谷仓里，尔拉个天父也会养其。尔拉啥弗是比其贵重吗？<sup>27</sup> 再话尔拉，就是愁闷，谁能够多做一刻人？<sup>28</sup> 还有咋会来的愁衣穿？好忖忖箇星田里个蟑螂花，其咋大起来。其又弗劳碌，又弗做布。<sup>29</sup> 我话向尔道，就是<u>所罗门</u>顶勇个时候，其个穿着也弗及如一朵蟑螂花。<sup>30</sup> 箇个野草，今末还来东，明朝就丢勒火炉里，神明还会是介装扮其，何况尔拉，小相信个主顾吗？<sup>31</sup> 箇勒好甮愁闷，来的话，阿拉有啥个好吃，啥个好喝，啥个好穿？<sup>32</sup> （箇星都是别国人所打算个。）因为箇星一切个东西，尔拉个天父晓得都是尔要用个。<sup>33</sup> 尔拉先起打算神明个国，等其个公义。箇星一切都会加凑拨尔。<sup>34</sup> 箇勒呒得好为了明朝愁闷，明朝会愁闷明朝个事干。一日管一日个劳苦够了。

---

### Mt. VII.

“NG-LAH m-nao pʽi-bing *nying-kô*, *nying-kô* yia ve læ pʽi-bing ng-lah: <sup>2</sup> ing-we ng-lah pʽi-bing *nying-kô* dza-go, pʽi-bing ng-lah yia we dza-go; ng-lah liang peh nying-kô dza-go, liang peh ng-lah yia we dza-go. <sup>3</sup> Ng dza-we kʽen-cʽih hyüong-di ngæn-tsing li-hyiang yiu ih-ngæn hwe-dzing, feh tsʽeng-tao zi-go ngæn-tsing yiu ih-keng tong-liang læ-tih? <sup>4</sup> Ng dza-we hao teng hyüong-di wô, ‘Ng-go ngæn-tsing-li keh ih-ngæn hwe-dzing peh ngô i-cʽih-ts;’ ng-zi-go ngæn-tsing tao yiu ih-keng tong-liang læ-tih? <sup>5</sup> Kô-hao-nying, sin i-cʽih ng-zi ngæn-tsing-li-go tong-liang; ʽeo-deo ng neng-keo kʽen ming-bah, kyʽi i-cʽih hyüong-di ngæn-tsing-li-go hwe-dzing.

「尔拉呒得好批评人家，人家也𫧃来批评尔拉。<sup>2</sup> 因为尔拉批评人家咋个，批评尔拉也会咋个。尔拉量拨人家咋个，量拨尔拉也会咋个。<sup>3</sup> 尔咋会看出兄弟眼睛里向有一眼灰尘，弗忖到自个眼睛有一根栋梁来的？<sup>4</sup> 尔咋会好等兄弟话：『尔个眼睛里箇一眼灰尘拨我挔出仔。』尔自个眼睛倒有一根栋梁来的？<sup>5</sup> 假好人，先挔出尔自眼睛里个栋梁，后头尔能够看明白，去挔出兄弟眼睛里个灰尘。

<sup>6</sup> “Tseng-kyʽi-go tong-si m-nao peh wun-kyi; ng-lah-go cü-ts yia m-nao tiu læ nyi-cü min-zin; zông-kʽong-pʽô *nyi-cü* kyiah dah-diao-ts, wa iao nyin-cün læ ngao ng.

<sup>6</sup> 「尊起个东西呒得好拨黄狗，尔拉个珠子也呒得好丢来泥猪面前，尚恐怕泥猪脚踏掉仔，还要扭转来咬尔。

<sup>7</sup> “Ng-lah” kyʽi tʽao, tsong we peh ng; kyʽi zing, tsong we zing-djôh; kyʽi tao meng, tsong we kʽæ peh ng. <sup>8</sup> Ing-we væn-pah z tʽao-go cü-kwu, tu teh-djôh; z zing-go cü-kwu, tu zing-djôh; z tao meng go cü-kwu, tu we kʽæ peh gyi. <sup>9</sup> Ng-lah-go cong-nyiang ʽah-li ih-go nying, ziah-z zi-go ng-ts læ tʽao ih-go mun-deo, we coh ih-kwʽe zah-deo peh gyi? <sup>10</sup> læ tʽao ih-kwang ng, we coh ih-kwang dzô peh gyi ma? <sup>11</sup> Ng-lah se-tsih z ôh-nying, ziah hyiao-teh pô hao tong-si s-peh ng-nô, ʽo-hwông ng-lah tʽin-zông Ah-tia feh keng-kô iao pô hao tong-si s-peh gyiu Gyi go cü-kwu ma?

<sup>7</sup> 「尔拉去讨，总会拨尔；去寻，总会寻着；去捣门，总会开拨尔。<sup>8</sup> 因为凡百是讨个主顾，都得着；是寻个主顾，都寻着；是捣门个主顾，都会开拨其。<sup>9</sup> 尔拉个中央何里一个人，若是自个儿子来讨一个馒头，会给一块石头拨其？<sup>10</sup> 来讨一梗鱼，会给一梗蛇拨其吗？<sup>11</sup> 尔拉虽即是恶人，若晓得把好东西赐拨儿囡，何况尔拉天上阿爹弗更加要把好东西赐拨求其个主顾吗？

<sup>12</sup> “Keh-lah ze-bin ng-lah iao nying-kô dza dæ ng, ng yia iao z-ka kyʽi dæ gyi: keh-*kyü* yiu lih-fah teng sin-cü-nying-go *shih-wô* pao-kweh-tsing dzæ-nen.

<sup>12</sup> 「箇勒随便尔拉要人家咋待尔，尔也要是介去待其。箇句有律法等先知人个说话包括进在内。

<sup>13</sup> “NG-LAH hao dzong keh ih-deo ʽah-tsah-go meng tseo-tsing-kyʽi; ing-we tao mih-vông kyʽi, keh-go meng yia kwʽeh-tsʽiah, keh-go lu yia kwʽun-do, dzong gyi ka tseo-tsing-kyʽi-go cü-kwu yia to: <sup>14</sup> dæn-z tao weh-ming kyʽi, keh-go meng yia ʽah-tsah, keh-go lu yia gyih-gah, zing-djôh-go cü-kwu yia kyʽüih.

<sup>13</sup> 「尔拉好从箇一头狭窄个门走进去。因为到灭亡去，箇个门也阔绰，箇个路也宽大，从其介走进去个主顾也多。<sup>14</sup> 但是到活命去，箇个门也狭窄，箇个路也及轧，寻着个主顾也缺。

<sup>15</sup> “Ng-lah hao kwu-djôh keh-sing kô sin-cü-nying, gyi-lah tao ng-go u-dông læ, *nga-deo* z cʽün-leh yiang bi, li-deo z hyüong-ôh-go za-lông. <sup>16</sup> Ng-lah kʽen gyi kyih-go ko-ts, hao hyiao-teh gyi. Dzong tsʽ-bang cong-nyiang næn-dao yiu tsah ts-bu-dao ma? dzong tsʽ-hwu cong-nyiang næn-dao *yiu* *tsah* vu-hwô-ko ma? <sup>17</sup> Z-ka-go, z hao jü, tsong kyih hao ko-ts; z w̆a jü, tsong kyih w̆a ko-ts. <sup>18</sup> Hao jü feh neng-keo kyih w̆a ko-ts; w̆a jü yia feh neng-keo kyih hao ko-ts. <sup>19</sup> Væn-pah feh kyih hao ko-ts go jü, tu tsôh-tao tiu læ ho-li. <sup>20</sup> Ka-ni kʽen gyi-lah ko-ts, hao hyiao-teh gyi.

<sup>15</sup> 「尔拉好顾着箇星假先知人，其拉到尔个乌荡来，外头是穿勒羊皮，里头是凶恶个豺狼。<sup>16</sup> 尔拉看其结个果子，好晓得其。从刺棚中央难道有摘紫葡萄吗？从刺虎中央难道有摘无花果吗？<sup>17</sup> 是介个，是好树，总结好果子；是坏树，总结坏果子。<sup>18</sup> 好树弗能够结坏果子，坏树也弗能够结好果子。<sup>19</sup> 凡百弗结好果子个树，都斫倒丢来火里。<sup>20</sup> 介呢看其拉果子，好晓得其。

<sup>21</sup> “Bing feh-z væn-pah tsʽing-hwu Ngô ‘Cü! Cü!’ go, tu hao tseo-tsing tʽin-koh-li kyʽi; tsih-yiu i Ngô tʽin-zông Ah-tia ts-i tso-go cü-kwu *hao* *tseo-tsing-kyʽi*. <sup>22</sup> Tao keh ih-nyih yiu hyü-to nying we teng Ngô wô, ‘Cü! Cü! ah-lah tʽôh Ng-go ming-deo næn-dao m̆-teh mi-læ z-ken kông-ko ma? tʽôh Ng-go ming-deo næn-dao m̆-teh ôh-kyü ken-cʽih-ko ma? tʽôh Ng-go ming-deo næn-dao m̆-teh hyü-to jing-tsih tso-ko ma?’ <sup>23</sup> Keh-tsao Ngô we ming-ming wô hyiang gyi-lah dao, Ngô dzong-læ m-neh nying-teh ng-lah; ng-lah tso fi-li z-ken cü-kwu hao li-kʽæ Ngô kyʽi.’

<sup>21</sup> 「并弗是凡百称呼我『主！主！』个，都好走进天国里去。只有依我天上阿爹旨意做个主顾好走进去。<sup>22</sup> 到箇一日有许多人会等我话：『主！主！阿拉托尔个名头难道呒得未来事干讲过吗？托尔个名头难道呒得恶鬼赶出过吗？托尔个名头难道呒得许多神迹做过吗？』<sup>23</sup> 箇遭我会明明话向其拉道：『我从来呒得认得尔拉，尔拉做非礼事干主顾好离开我去。』

<sup>24</sup> “Keh-lah væn-pah tʽing-meng Ngô keh-sing shih-wô, i-leh gyi kyʽi tso-go cü-kwu, Ngô pi-fông gyi ziang ih-go tsʽong-ming nying kyʽi-zao gyi-go oh læ zah-deo-zông: <sup>25</sup> yü lôh-lôh-læ, kông-shü meh-zông-læ, fong cʽü-ko-læ, tu djông-djôh keh-tsing oh, gyi m-neh tih-tao; ing-we ziang-kyiah fông læ zah-deo-zông. <sup>26</sup> Væn-pah tʽing-meng Ngô keh-sing shih-wô feh kyʽi tso go cü-kwu, hao-pi-ziang ih-go nyü-beng nying, kyʽi-zao gyi-go oh læ sô-nyi-zông: <sup>27</sup> yü lôh-lôh-læ, kông-shü meh-zông-læ, fong cʽü-ko-læ, tu djông-djôh keh-tsing oh, gyi ziu tih-tao: gyi-go tih-tao li-ʽæ-go.”

<sup>24</sup> 「箇勒凡百听闻我箇星说话，依勒其去做个主顾，我比方其像一个聪明人去造其个屋来石头上。<sup>25</sup> 雨落落来，江水没上来，风吹过来，都撞着箇进屋，其呒得跌倒。因为像脚放来石头上。<sup>26</sup> 凡百听闻我箇星说话弗去做个主顾，好比像一个愚笨人，去造其个屋来沙泥上。<sup>27</sup> 雨落落来，江水没上来，风吹过来，都撞着箇进屋，其就跌倒。其个跌倒厉害个。」

<sup>28</sup> YIÆ-SU keh-sing shih-wô kông-hao, keh-do-dziao nying tu hyi-gyi Gyi-go kao-hyüing: <sup>29</sup> ing-we kao-hyüing gyi-lah ziang yiu gyün-ping go, feh ziang keh-sing doh-shü-nying ka.

<sup>28</sup> <u>耶稣</u>箇星说话讲好，箇大潮人都稀奇其个教训。<sup>29</sup> 因为教训其拉像有权柄个，弗像箇星读书人介。

---

### Mt. VIII.

YIÆ-SU tseo-lôh sæn, yiu ih-do-dziao nying keng-djôh Gyi.

<u>耶稣</u>走落山，有一大潮人跟着其。

<sup>2</sup> Ziu yiu ih-go sang da-mô-fong cü-kwu læ pa Gyi, wô, “Cü, Ng ziah kʽeng-go, neng-keo i ngô ken-zing.” <sup>3</sup> Yiæ-su siu sing-cʽih-læ, en gyi ih-en, wô, “Ngô kʽeng-go, ng hao ken-zing.” Da-mô-fong bing lih-kʽeh ziu ken-zing-de. <sup>4</sup> Yiæ-su teng gyi wô, “Tön m-nao wô hyiang nying-kô dao; tæn-tsih kyʽi peh tsi-s kʽen ih-kʽen, wa-yiu hyin-zông Mo-si sô feng-fu-go foh-li, hao peh gyi-lah tso bing-kyü.”

<sup>2</sup> 就有一个生大麻风主顾来拜其，话：「主，尔若肯个，能够医我干净。」<sup>3</sup> <u>耶稣</u>手伸出来，按其一按，话：「我肯个，尔好干净。」大麻风病立刻就干净了。<sup>4</sup> <u>耶稣</u>等其话：「断呒得好话向人家道，单只去拨祭司看一看，还有献上<u>摩西</u>所吩咐个福礼，好拨其拉做凭据。」

<sup>5</sup> Yiæ-su tseo-tsing Kyüô-pah-nong go z-ʽeo, yiu ih-go pah-tsong tseo-læ gyiu-gyiu Gyi, z-ka wô, <sup>6</sup> “Cü, ngô-go yüong-nying sang fong-tʽæn bing oh-lô kwʽeng-kæn, tʽong-leh kwʽu-feh-ko.” <sup>7</sup> Yiæ-su teng gyi wô, “Ngô kyʽi i gyi hao.” <sup>8</sup> Pah-tsong we-teh *Gyi* wô, “Cü, Ng tao ah-lah sô-pin læ, ngô feh ken-tông: Ng tsih-siao wô ih-kyü, ngô-go yüong-nying ziu we hao-gyi. <sup>9</sup> Ing-we ngô z voh bih-nying kæ-kwun, yia yiu ping voh ngô kæ-kwun: ngô eo ih-go kyʽi, ziu kyʽi; eo ih-go læ, ziu læ; eo ngô nu-boh kyʽi tso ih-yiang z-ken, gyi ziu kyʽi tso.” <sup>10</sup> Yiæ-su tʽing-meng ziu hyi-gyi, teng keh-sing keng-kæn-go nying wô, “Ngô tsing wô hyiang ng-lah dao, Ka do siang-sing-go sing, ziu-z læ Yi-seh-lih *pah-sing* cong-nyiang Ngô yia m-neh pʽong-kyin-ko. <sup>11</sup> Wa-yiu Ngô wô hyiang ng dao, Dzong tong-pin dzong si-pin yiu hyü-to nying we læ, teng Üô-pah-lah-hen, Yi-sah, Yüô-kôh, læ tʽin-koh-li dô-kô zo-zih: <sup>12</sup> dæn-z keh-sing *tʽin*-koh-go ng-ts iao ken-cʽih tao nga-deo heh-en-go di-fông; keh-deo pih yiu ngao-leh ngô-tsʽ di-kʽoh-go sing-hyiang.” <sup>13</sup> Yiæ-su yi teng pah-tsong wô, “Hao kyü-kyʽi; tsiao ng siang-sing-go sing hao teng ng tso-dzing.” Gyi-go yüong-nying kʽeo-kʽeo keh-go z-ʽeo ziu hao-de.

<sup>5</sup> <u>耶稣</u>走进<u>迦百农</u>个时候，有一个百总走来求求其，是介话：<sup>6</sup> 「主，我个佣人生风瘫病屋落困间，痛勒苦弗过。」<sup>7</sup> <u>耶稣</u>等其话：「我去医其好。」<sup>8</sup> 百总回答其话：「主，尔到阿拉舍边来，我弗敢当。尔只消话一句，我个佣人就会好其。<sup>9</sup> 因为我是服别人该管，也有兵服我该管。我讴一个去，就去；讴一个来，就来。讴我奴仆去做一样事干，其就去做。」<sup>10</sup> <u>耶稣</u>听闻就稀奇，等箇星跟间个人话：「我真话向尔拉道，介大相信个心，就是来<u>以色列</u>百姓中央我也呒得碰见过。<sup>11</sup> 还有我话向尔道，从东边从西边有许多人会来，等<u>亚伯拉罕</u>、<u>以撒</u>、<u>雅各</u>，来天国里大家坐席。<sup>12</sup> 但是箇星天国个儿子要赶出到外头黑暗个地方，箇头必有咬勒牙齿啼哭个声响。」<sup>13</sup> <u>耶稣</u>又等百总话：「好归去，照尔相信个心好等尔做成。」其个佣人扣扣箇个时候就好了。

<sup>14</sup> YIÆ-SU tseo-tsing Pe-teh-go oh-li, kʽen-kyin gyi-go dziang-m fah dziao-nyih kwʽeng-kæn: <sup>15</sup> ziu en-en gyi-go siu, dziao-nyih bing ziu tʽe-de: *keh-go* *nyü-nying* bô-kyʽi-læ kong-ing gyi-lah.

<sup>14</sup> <u>耶稣</u>走进<u>彼得</u>个屋里，看见其个丈姆发潮热困间。<sup>15</sup> 就按按其个手，潮热病就退了。箇个女人爬起来供应其拉。

<sup>18</sup> Tao yia-kwʽa yiu nying ta-leh hyü-to jih-mo-go cü-kwu tao Yiæ-su u-dông læ: *Yiæ-su* yüong ih-kyü shih-wô ken-cʽih keh-sing kyü, wa-yiu i-hao keh-sing long-tsong sang-bing-go nying: <sup>17</sup> s-teh sin-cü Yi-sæ-üô kông-ko-liao shih-wô yiu yiao-nyiæn, z-ka wô, “Ah-lah-go kwʽu-næn Gyi-zi ting-leh-kyʽi; ah-lah-go bing-tʽong *Gyi-zi* tʽiao-leh-kyʽi.” \[Y. 53. 4.\]

<sup>16</sup> 到夜快有人带勒许多入魔个主顾到<u>耶稣</u>乌荡来。<u>耶稣</u>用一句说话赶出箇星鬼，还有医好箇星拢总生病个人。<sup>17</sup> 使得先知<u>以赛亚</u>讲过了说话有效验，是介话：「阿拉个苦难其自顶勒去，阿拉个病痛其自挑勒去。」 \[Y. 53. 4.\]

<sup>18</sup> YIÆ-SU kʽen-kyin yiu deh-ma-dziao nying Zi-go sing-pin dön-kyʽün læ-tong, ziu feng-fu *meng-du* tao te-ngen kyʽi. <sup>19</sup> Yiu ih-go doh-shü-nying tseo-long-læ, teng Gyi wô, “Sin-sang, Ng feh-leng tao ʽah-li kyʽi, ngô iao keng-leh-kyʽi.” <sup>20</sup> Yiæ-su teng gyi wô, “Wu-li yiu dong, tʽin-li-go tiao yiu kʽo; dæn-z Nying-go Ng-ts m̆-teh deng-sing-ts cʽü.” <sup>21</sup> Gyi-go meng-du li-hyiang yi yiu ih-go teng Gyi wô, “Cü, peh ngô kyü-kyʽi, ah-tia sin en-tsông-hao.” <sup>22</sup> Yiæ-su teng gyi wô, “Keng Ngô læ; peh keh-sing si-nying kyʽi tsông gyi-zi-go si-nying.”

<sup>18</sup> <u>耶稣</u>看见有特买潮人自个身边团圈来东，就吩咐门徒到对岸去。<sup>19</sup> 有一个读书人走拢来，等其话：「先生，尔弗论到何里去，我要跟勒去。」<sup>20</sup> <u>耶稣</u>等其话：「狐狸有洞，天里个鸟有窠，但是人个儿子呒得庉身之处。」<sup>21</sup> 其个门徒里向又有一个等其话：「主，拨我归去，阿爹先安葬好。」<sup>22</sup> <u>耶稣</u>等其话：「跟我来，拨箇星死人去葬其自个死人。」

<sup>23</sup> Yiæ-su tʽiao-lôh jün, Gyi meng-du keng-leh-kyʽi. <sup>24</sup> Hæ-li-go shü long-do hen-kyʽi-læ, s-teh jün be lông kæ-djü: Yiæ-su kwʽeng-joh-tih. <sup>25</sup> Meng-du tseo-long-kyʽi, eo Gyi diao-kao, wô, “Cü, kyiu ah-lah: ah-lah iao tao-meh-de!” <sup>26</sup> *Yiæ-su* teng gyi-lah wô, “Siao siang-sing go cü-kwu, tæn-ts dza-we *ka* siao?” Ze-siu bô-kyʽi-læ, tsah-vah fong teng hæ; ziu tʽa-tʽa-bing-bing-de. <sup>27</sup> Keh-sing nying tu hyi-gyi, z-ka wô, “Keh-go nying dza do! lin fong teng hæ tu we i-jing Gyi.”

<sup>23</sup> <u>耶稣</u>跳落船，其门徒跟勒去。<sup>24</sup> 海里个水弄大撼起来，使得船被浪盖住。<u>耶稣</u>困熟的。<sup>25</sup> 门徒走拢去，讴其调觉，话：「主，救阿拉。阿拉要倒没了！」<sup>26</sup> <u>耶稣</u>等其拉话：「小相信个主顾，胆子咋会介小？」随手爬起来，责罚风等海。就太太平平了。<sup>27</sup> 箇星人都稀奇，是介话：「箇个人咋大！连风等海都会依顺其。」

<sup>28</sup> Yiæ-su ih tao te-ngen Keh-keh-sô di-fông, yiu liang-go jih-mo cü-kwu ting li-ʽæ, s-teh m-nying ken tseo-ko keh-da lu, dzong veng-kʽo-li tseo-cʽih-læ pʽong-djôh Gyi: <sup>29</sup> ziu hyiang-hyiang eo-kyʽi-læ, wô, “Jing-ming-go Ng-ts Yiæ-su, ah-lah teng Ng yiu soh-go siang-ken? z-ʽeo m-neh tao, Ng we dông-deo læ mo-næn ah-lah ma?” <sup>30</sup> Yün-tin u-dông yiu ih-do-dziao nyi-cü læ-kæn kyʽüoh zih. <sup>31</sup> Keh-sing kyü gyiu Yiæ-su, z-ka wô, “Ng ziah ken ah-lah cʽih, hao peh ah-lah tseo-tsing nyi-cü de-li kyʽi.” <sup>32</sup> *Yiæ-su* teng gyi-lah wô, “Kyʽi.” Gyi-lah tseo-cʽih, ziu tao nyi-cü de-li kyʽi: ʽo-dziao nyi-cü ziu dzong sæn-ngæn tsʽön-lôh hæ-li, tsing-sah-de. <sup>33</sup> Kʽen nyi-cü go nying peng-leh-kyʽi, pô keh-sing ih-tsʽih-go z-ken, lin jih-mo cü-kwu z-ken, tao zing-li kyʽi tʽong-cü. <sup>34</sup> ʽEh zing-li tu tseo-cʽih-læ, we-we Yiæ-su: ih kʽen-kyin, ziu gyiu Gyi li-kʽæ gyi-lah-go di-ka.

<sup>28</sup> <u>耶稣</u>一到对岸<u>革革沙</u>地方，有两个入魔主顾顶厉害，使得呒人敢走过箇埭路，从坟窠里走出来碰着其。<sup>29</sup> 就响响讴起来，话：「神明个儿子<u>耶稣</u>，阿拉等尔有啥个相干？时候呒得到，尔会荡头来磨难阿拉吗？」<sup>30</sup> 远点乌荡有一大潮泥猪来间吃食。<sup>31</sup> 箇星鬼求<u>耶稣</u>，是介话：「尔若赶阿拉出，好拨阿拉走进泥猪队里去。」<sup>32</sup> <u>耶稣</u>等其拉话：「去。」其拉走出，就到泥猪队里去。和潮泥猪就从山岩窜落海里，浸煞了。<sup>33</sup> 看泥猪个人奔勒去，把箇星一切个事干，连入魔主顾事干，到城里去通知。<sup>34</sup> 合城里都走出来，会会<u>耶稣</u>。一看见，就求其离开其拉个地界。

---

### Mt. IX.

*Yiæ-su* tʽiao-lôh jün, du-ko tao Gyi-zi-go peng-dzing læ.

<u>耶稣</u>跳落船，渡过到其自个本城来。

<sup>2</sup> Yiu ih-go fong-tʽæn cü-kwu, pʽu-pæn kwʽeng-ts, nying-kô dæ tao Gyi u-sen læ. Yiæ-su kʽen-kyin gyi-lah yiu siang-sing-go sing, teng fong-tʽæn cü-kwu wô, “Ngô ng-ts, hao fông-sing; ng-go ze sô-diao-de.” <sup>3</sup> Yiu kyi-go doh-shü-nying sing-li z-ka wô, “Keh-go Nying læ-tih kông sih-doh-go shih-wô.” <sup>4</sup> Yiæ-su hyiao-teh gyi-lah-go i-s, ziu wô, “Ng-lah sing-li dza-we dzeng w̆a i-s? <sup>5</sup> Wa-z wô, Ng-go ze sô-diao-de, wa-z wô, Bô-kyʽi-læ tseo, ——tao-ti ʽah-li ih-yiang yüong-yi? <sup>6</sup> Næn-kæn peh ng-lah hao hyiao-teh Nying-go Ng-ts læ shü-kæn-zông yiu sô-ze-go gyün-ping, (ziu teng fong-tʽæn cü-kwu wô,) Hao bô-kyʽi-læ, do-leh pʽu-pæn kyü oh-li kyʽi.” <sup>7</sup> Gyi ziu bô-kyʽi, kyü oh-li kyʽi-de. <sup>8</sup> Keh-do-dziao nying kʽen-kyin tu hyi-gyi; ziu tsʽing-tsæn Jing-ming, ing-we Gyi yiu ka do gyün-ping s-peh nying.

<sup>2</sup> 有一个风瘫主顾，铺板困仔，人家抬到其乌碎来。<u>耶稣</u>看见其拉有相信个心，等风瘫主顾话：「我儿子，好放心，尔个罪赦掉了。」<sup>3</sup> 有几个读书人心里是介话：「箇个人来的讲亵渎个说话。」<sup>4</sup> <u>耶稣</u>晓得其拉个意思，就话：「尔拉心里咋会存坏意思？<sup>5</sup> 还是话，尔个罪赦掉了，还是话，爬起来走，到底何里一样容易？<sup>6</sup> 难间拨尔拉好晓得人个儿子来世间上有赦罪个权柄，」（就等风瘫主顾话，）「好爬起来，驮勒铺板归屋里去。」<sup>7</sup> 其就爬起，归屋里去了。<sup>8</sup> 箇大潮人看见都稀奇，就称赞神明，因为其有介大权柄赐拨人。

<sup>9</sup> YIÆ-SU dzong keh u-sen ka kyʽi, kʽen-kyin ih-go nying, ming-z kyiao-leh Mô-tʽa, læ wu-liang-vông zo-kæn, teng gyi wô, “Keng Ngô læ.” Gyi ziu bô-kyʽi-sing, keng-leh Yiæ-su kyʽi-de.

<sup>9</sup> <u>耶稣</u>从箇乌碎介去，看见一个人，名字叫勒<u>马太</u>，来户粮房坐间，等其话：「跟我来。」其就爬起身，跟勒<u>耶稣</u>去了。

<sup>10</sup> Yiæ-su læ *gyi* oh-lô zo-zih, yiu hyü-to siu-zin-liang nying teng ze-nying tseo-læ, teng Yiæ-su lin meng-du dô-kô zo-lôh. <sup>11</sup> Fah-li-sæ nying kʽen-kyin, teng Gyi meng-du wô, “Ng-lah-go Sin-sang dza-we teng siu-zin-liang nying ze-nying dô-kô kyʽüoh-væn?” <sup>12</sup> Yiæ-su tʽing-meng, teng gyi-lah wô, “Kʽông-gyin-go nying hao-vong i-sang, yiu-bing-go nying *iao-go*. <sup>13</sup> ‘Ngô sô hwun-hyi, feh-z foh-li, z dz-pe-sing,’ \[ʽO. 6. 6.\] keh-tsih shü dza-go i-s, ng-lah hao kyʽi tsʽeng ming-bah: ing-we Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>10</sup> <u>耶稣</u>来其屋落坐席，有许多收钱粮人等罪人走来，等<u>耶稣</u>连门徒大家坐落。<sup>11</sup> <u>法利赛</u>人看见，等其门徒话：「尔拉个先生咋会等收钱粮人罪人大家吃饭？」<sup>12</sup> <u>耶稣</u>听闻，等其拉话：「康健个人好甮医生，有病个人要个。<sup>13</sup> 『我所欢喜，弗是福礼，是慈悲心，』\[ʽO. 6. 6.\] 箇节书咋个意思，尔拉好去忖明白。因为我来，弗是讴正直个人回心转意，是讴罪人回心转意。」

<sup>14</sup> Keh-go z-ʽeo Iah-ʽen-go meng-du tao Yiæ-su u-dông læ, wô, “Ah-lah teng Fah-li-sæ nying peh-djông læ-tih kying-zih, Ng-go meng-du tao feh kying-zih, keh z dza-go?” <sup>15</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao pe-shông ni? dæn-z tsiang-læ-go nyih-ts sing-lông we teng gyi-lah li-kʽæ, keh-tsao we kying-zih-gyi. <sup>16</sup> M-yiu nying yüong ih-kwʽe <sup>\[1\]</sup>sing pu kyʽi pu gyiu i-zông; ing-we keh-kwʽe pu-tih-go iao pang-se keh-gyin i-zông, gyi-go pʽo-dzæn ziu yü-kô do-de. <sup>17</sup> Yia feh yüong gyiu bi-dæ tsi sing tsiu; kʽong-pʽô bi-dæ pao-kʽæ, tsiu yia tao-diao, bi-dæ yia long-wæn: tsong z yüong sing bi-dæ tsi sing tsiu, ka liang-yiang tu pao-djün-de.”

<sup>14</sup> 箇个时候<u>约翰</u>个门徒到<u>耶稣</u>乌荡来，话：「阿拉等<u>法利赛</u>人不常来的禁食，尔个门徒倒弗禁食，箇是咋个？」<sup>15</sup> <u>耶稣</u>等其拉话：「贺好日个人客，新郎还等其拉大家来东，咋好悲伤呢？但是将来个日子新郎会等其拉离开，箇遭会禁食其。<sup>16</sup> 呒有人用一块新<sup>\[1\]</sup>布去补旧衣裳。因为箇块补的个要绷碎箇件衣裳，其个破绽就愈加大了。<sup>17</sup> 也弗用旧皮袋𣥼新酒。恐怕皮袋爆开，酒也倒掉，皮袋也弄环。总是用新皮袋𣥼新酒，介两样都保全了。」

<sup>\[1\] *ʽÔh-tsia* *wô*, ngang-sao-sao, m-neh ngô-kwông-go. 或者话，硬燥燥，呒得砑光个。（原注）</sup>

<sup>18</sup> YIÆ-SU tsing-hao teng gyi-lah læ-tong kông keh-sing shih-wô, yiu ih-go kwun læ pa Gyi, wô, “Ngô-go nön keh-zông z si-kæn-de: tsih-yiu Ng læ, siu en gyi ih-en, we weh-gyi.” <sup>19</sup> Yiæ-su ziu lih-kyʽi-læ, keng-leh gyi kyʽi; meng-du yia *dô-kô* *kyʽi*.

<sup>18</sup> <u>耶稣</u>正好等其拉来东讲箇星说话，有一个管来拜其，话：「我个囡箇晌是死间了。只有尔来，手按其一按，会活其。」<sup>19</sup> <u>耶稣</u>就立起来，跟勒其去。门徒也大家去。

<sup>20</sup> Yiu ih-go nyü-nying hyüih-leo bing yiu jih-nyi nyin de, læ *Yiæ-su* ʽeo-pe tseo-long-læ, moh-moh Gyi i-zông ken-den. <sup>21</sup> Ing-we gyi sing li-hyiang wô, “Ngô tæn-tsih-siao moh-moh Gyi i-zông, ziu yiu kyiu-sing.” <sup>22</sup> Yiæ-su nyin-cün, kʽen-kyin gyi, wô, “Nön, ng hao fông-sing; z ng siang-sing-go sing kyiu ng de.” Keh-go nyü-nying tông-z ziu hao-de.

<sup>20</sup> 有一个女人血漏病有十二年了，来<u>耶稣</u>后背走拢来，摸摸其衣裳衦头。<sup>21</sup> 因为其心里向话：「我单只消摸摸其衣裳，就有救星。」<sup>22</sup> <u>耶稣</u>扭转，看见其，话：「囡，尔好放心。是尔相信个心救尔了。」箇个女人当时就好了。

<sup>23</sup> Yiæ-su ih tao kwun-go oh-lô, kʽen-kyin ih-pæn cʽü-ʽông wa-yiu ih-do-dziao nying nao-nyih-bang-sang, <sup>24</sup> ziu teng gyi-lah wô, “Tseo-ko-ts; nyiang-ts m-neh si-de, z kwʽeng-joh-tih.” Gyi-lah ziu lang-siao Gyi. <sup>25</sup> Keh-dziao nying ken-cʽih-ts, *Yiæ-su* tseo-tsing-kyʽi nyiah gyi siu, nyiang-ts ziu bô-kyʽi-læ. <sup>26</sup> Keh-go fong-sing ziu læ keh-tʽah di-fông tao-cʽü yiang-kʽæ-de.

<sup>23</sup> <u>耶稣</u>一到管个屋落，看见一班吹行还有一大潮人闹热彭生，<sup>24</sup> 就等其拉话：「走过仔。娘子呒得死了，是困熟的。」其拉就冷笑其。<sup>25</sup> 箇潮人赶出仔，<u>耶稣</u>走进去捏其手，娘子就爬起来。<sup>26</sup> 箇个风声就来箇埭地方到处扬开了。

<sup>27</sup> Yiæ-su dzong keh-deo ka kyʽi, yiu liang-go hah-ts keng-leh Gyi, hyiang-hyiang læ-tih eo, z-ka wô, “Da-bih-go Ng-ts, æ-lin ah-lah.” <sup>26</sup> Tseo-tsing ih-tsing oh-li, hah-ts tseo-long Gyi u-sen; Yiæ-su teng gyi-lah wô, “Keh-go z-ken, ng-lah siang-sing Ngô neng-keo tso feh?” Gyi-lah wô, “Cü, ah-lah siang-sing-go.” <sup>29</sup> *Yiæ-su* ziu moh-moh gyi-lah ngæn-tsing, z-ka wô, “Tsiao ng-lah siang-sing-go sing hao teng ng tso-dzing.” <sup>30</sup> Gyi-lah ngæn-tsing ziu kʽæ-kʽæ-de. Yiæ-su ting-côh gyi-lah, wô, “Tsʽin-ding m-nao peh nying-kô teh-cü.” <sup>31</sup> Dæn-z gyi-lah ih tseo-cʽih, pô Gyi ming-sing læ keh-tʽah di-fông tao-cʽü yiang-kʽæ-de.

<sup>27</sup> <u>耶稣</u>从箇头介去，有两个瞎子跟勒其，响响来的讴，是介话：「<u>大辟</u>个儿子，哀怜阿拉。」<sup>28</sup> 走进一进屋里，瞎子走拢其乌碎。<u>耶稣</u>等其拉话：「箇个事干，尔拉相信我能够做弗？」其拉话：「主，阿拉相信个。」<sup>29</sup> <u>耶稣</u>就摸摸其拉眼睛，是介话：「照尔拉相信个心好等尔做成。」<sup>30</sup> 其拉眼睛就开开了。<u>耶稣</u>叮嘱其拉，话：「千定呒得好拨人家得知。」<sup>31</sup> 但是其拉一走出，把其名声来箇埭地方到处扬开了。

<sup>32</sup> Gyi-lah tseo-cʽih-go z-ʽeo, yiu nying ta-leh ih-go kyü vu-tih-go ô-ts tao Gyi u-sen læ. <sup>33</sup> Keh-go kyü ih ken-cʽih, ô-ts ziu kông-cʽih shih-wô læ-de: keh-do-dziao nying tu hyi-gyi, z-ka wô, “Læ Yi-seh-lih di-fông dzong m-neh yiu keh-cü-ka z-ken kʽen-kyin-ko.” <sup>34</sup> Dæn-z Fah-li-sæ nying wô, “Gyi z kʽao-djôh kwe-wông ken-cʽih kyü.”

<sup>32</sup> 其拉走出个时候，有人带勒一个鬼附的个哑子到其乌碎来。<sup>33</sup> 箇个鬼一赶出，哑子就讲出说话来了。箇大潮人都稀奇，是介话：「来<u>以色列</u>地方从呒得有箇株介事干看见过。」<sup>34</sup> 但是<u>法利赛</u>人话：「其是靠着鬼王赶出鬼。」

<sup>35</sup> YIÆ-SU tseo-cün kôh zing-li kôh hyiang-tsʽeng, læ gyi-lah jü-we-dông-li kông dao-li, yi pô *tʽin*-koh-go foh-ing djün-kʽæ, wa-yiu i pah-sing-lah yiang-yiang bing-tʽong, yiang-yiang tsing-ʽeo. <sup>36</sup> Kʽen-kyin keh-do-dziao nying, ziu fah dz-pe-sing æ-lin gyi-lah, ing-we <sup>\[1\]</sup>læ-tih tʽeh-lih, yi liu-lôh-tʽa-hyiang, tsing-ziang m-nying dzing-kwun-go yiang ka. <sup>37</sup> Keh-tsao teng meng-du wô, “Nyin-dzing da-joh, tso-kong-go nying kyʽüih: <sup>38</sup> keh-lah ng-lah kæ gyiu siu-keh-go Cü-nying-kô tsʽa kong-nying cʽih-læ hao siu-keh.”

<sup>35</sup> <u>耶稣</u>走转各城里各乡村，来其拉聚会堂里讲道理，又把天国个福音传开，还有医百姓拉样样病痛，样样症候。<sup>36</sup> 看见箇大潮人，就发慈悲心哀怜其拉，因为来的<sup>\[1\]</sup>脱力，又流落他乡，正像呒人成管个羊介。<sup>37</sup> 箇遭等门徒话：「年成大熟，做工个人缺。<sup>38</sup> 箇勒尔拉该求收割个主人家差工人出来好收割。」

<sup>\[1\] *ʽÔh-tsia* *wô*, dziah-lih-de. 或者话，着力了。（原注）</sup>

---

### Mt. X.

Ziu eo-long Gyi jih-nyi-go meng-du, s-peh gyi-lah gyün-ping hao ken-cʽih ao-tsao kyü, wa-yiu hao i yiang-yiang bing-tʽong, yiang-yiang tsing-ʽeo.

就讴拢其十二个门徒，赐拨其拉权柄好赶出鏖糟鬼，还有好医样样病痛，样样症候。

<sup>2</sup> Keh jih-nyi s-du-go ming-z z ka-go: di-ih, Si-meng kyiao-leh Pe-teh, teng gyi hyüong-di En-teh-lih; Si-pi-tʽa-go *ng-ts* Yüô-kôh, teng gyi hyüong-di Iah-ʽen; <sup>3</sup> Fi-lih, teng Pô-to-lo-mæ; To-mô, teng siu-zin-liang-go Mô-tʽa; Üô-leh-fi-go *ng-ts* Yüô-kôh, teng Leh-pæ, ziu-z tsʽing-hwu Dah-tʽa go; <sup>4</sup> Kyüô-nô-go Si-meng, teng Kyüô-liah-go Yiu-da, ziu-z ma-diao Yiæ-su go cü-kwu.

<sup>2</sup> 箇十二使徒个名字是介个：第一，<u>西门</u>叫勒<u>彼得</u>，等其兄弟<u>安得烈</u>；<u>西庇太</u>个儿子<u>雅各</u>，等其兄弟<u>约翰</u>；<sup>3</sup> <u>腓力</u>，等<u>巴多罗买</u>；<u>多马</u>，等收钱粮个<u>马太</u>；<u>亚勒腓</u>个儿子<u>雅各</u>，等<u>勒拜</u>，就是称呼<u>达太</u>个；<sup>4</sup> <u>迦拿</u>个<u>西门</u>，等<u>加略</u>个<u>犹大</u>，就是卖掉<u>耶稣</u>个主顾。

<sup>5</sup> Yiæ-su tsʽa keh jih-nyi-go nying cʽih-kyʽi, feng-fu gyi-lah, z-ka wô:——

<sup>5</sup> <u>耶稣</u>差箇十二个人出去，吩咐其拉，是介话：——

“M-nao tao bih-koh-nying di-fông kyʽi, yia m-nao tseo-tsing Sah-mô-li-üô nying-go zing-li: <sup>6</sup> neng-s tao Yi-seh-lih keh-dzoh shih-diao-kæn-go yiang u-dông kyʽi. <sup>7</sup> Ng-lah i-lu hao djün kyiao, z-ka wô, ‘Tʽin-koh gying-long-læ-de.’ <sup>8</sup> Bing-nying, ng-lah hao i gyi hao; da-mô-fong, hao long gyi ken-zing; si-nying, hao weh gyi cün-læ; kyü, hao ken gyi cʽih: ng-lah z bah-bah teh-læ-go, hao bah-bah s-peh nying-kô.

「呒得好到别国人地方去，也呒得好走进<u>撒玛利亚</u>人个城里。<sup>6</sup> 能使到<u>以色列</u>箇族失掉间个羊乌荡去。<sup>7</sup> 尔拉依路好传教，是介话：『天国近拢来了。』<sup>8</sup> 病人，尔拉好医其好；大麻疯，好弄其干净；死人，好活其转来；鬼，好赶其出。尔拉是白白得来个，好白白赐拨人家。

<sup>9</sup> “Ng-lah-go liao-kyiao-li m-nao <sup>\[1\]</sup>kyiao kying-ts, nying-ts, dong-din; <sup>10</sup> lu-zông yüong-go ho-zih, shông-tʽao i-zông, ʽa, æ-dziang, *tu* *m-nao* *ta*: ing-we kong-nying teh-djôh gyi kyʽüoh-yüong z ing-kæ-go. <sup>11</sup> Ng-lah tseo-tsing ze-bin soh-go zing-li, soh-go hyiang-tsʽeng, iao tang-tʽing keh-tʽah u-sen jü-lah z kʽo-yi-go; ziu hao deng-lôh keh-deo, ih-dzih tao kyʽi-go z-ʽeo. <sup>12</sup> Tseo-tsing keh-veng nying-kô, iao tsʽæn-nyiæn gyi bing-en. <sup>13</sup> Keh-veng nying-kô ziah kʽo-yi teh-djôh-go, ng-lah *sô* *tsʽæn-nyiæn-go* bing-en hao ling-djôh gyi: keh-veng nying-kô ziah feh kʽo-yi teh-djôh-go, keh-go bing-en dzing-gyiu hao kwe peh ng-lah zi. <sup>14</sup> Ziah yiu nying feh kʽeng tsih-ziu ng-lah, feh kʽeng tʽing ng-lah-go shih-wô; tseo-cʽih keh-veng nying-kô, ʽôh-tsia keh-zo zing-li, hao tæn-diao ng kyiah-li-go hwe-dzing. <sup>15</sup> Ngô tsing wô hyiang ng-lah dao, Tao sing-pʽun nyih-ts, Sô-to-mô teng Ngo-mo-lah-go ying-vah pi keh-go zing-li wa kyʽing-kʽo.

<sup>9</sup> 「尔拉个缭缴里呒得好缴<sup>\[1\]</sup>金子、银子、铜钿。<sup>10</sup> 路上用个伙食、双套衣裳、鞋、哀杖，都呒得好带。因为工人得着其吃用是应该个。<sup>11</sup> 尔拉走进随便啥个城里、啥个乡村，要打听箇埭乌碎谁拉是可以个。就好庉落箇头，一直到去个时候。<sup>12</sup> 走进箇份人家，要忏念其平安。<sup>13</sup> 箇份人家若可以得着个，尔拉所忏念个平安好临着其。箇份人家若弗可以得着个，箇个平安仍旧好归拨尔拉自。<sup>14</sup> 若有人弗肯接受尔拉，弗肯听尔拉个说话。走出箇份人家，或者箇座城里，好掸掉尔脚里个灰尘。<sup>15</sup> 我真话向尔拉道，到审判日子，<u>所多玛</u>等<u>蛾摩拉</u>个刑罚比箇个城里还轻可。

<sup>\[1\]*Peng-veng* *wô* be-bæn. 本文话备办。（原注）</sup>

<sup>16</sup> “Ngô tsʽa ng-lah kyʽi, tsing-ziang yiang *tseo-tsing* za-lông cong-nyiang ka: keh-lah tông-kæ ziang dzô ka tsʽong-ming, ziang beh-keh ka lao-jih. <sup>17</sup> Ng-lah yüong kwu-djôh nying-kô: ing-we gyi-lah we song ng-lah tao ngô-meng-li, læ gyi-lah jü-we-dông-li yia we yüong pin-ts tang ng-lah; <sup>18</sup> wa-yiu we-leh Ngô-go yün-kwu ng-lah iao kʽô tao keh-sing tsong-toh teng keh-sing wông-ti-go min-zin, iao tso te-tsing peh gyi-lah teng bih-koh-nying. <sup>19</sup> Gyi-lah tsiang ng-lah song kwun z-ʽeo, hao-vong zeo soh-go shih-wô hao kông, ôh-tsia dza-go kông-fah; tao keh-go z-ʽeo, kæ kông go shih-wô, tsong we s-peh ng. <sup>20</sup> Ing-we læ-tih kông-go, feh-z ng-lah zi, z ng-lah Ah-tia-go *Sing*-Ling tsia ng-lah cü-pô kông-go. <sup>21</sup> Hyüong-di we pô hyüong-di song kwun bæn gyi si-ze; ah-tia *we* *pô* ng-ts *song* *kwun* *bæn* *gyi* *si-ze*: ng-nô yia we dong-siu long-sah do-nying. <sup>22</sup> Ping-tsʽia ng-lah we-leh Ngô-go ming-deo we peh cong-nying kʽeh-tsʽeng: dæn-z jing-næ tao ti go, keh-go cü-kwu hao teh-djôh kyiu. <sup>23</sup> Ziah-z dông-deo zing-li gyi-lah pih-næn ng-lah, hao dao tao keh-deo zing-li kyʽi: ing-we Ngô tsing wô hyiang ng-lah dao, Ng-lah wa feh-zing <sup>\[1\]</sup>tseo-pin Yi-seh-lih di-fông-go zing-li, Nying-go Ng-ts iao læ-gyi.

<sup>16</sup> 「我差尔拉去，正像羊走进豺狼中央介。箇勒当该像蛇介聪明，像鹁鸽介老实。<sup>17</sup> 尔拉用顾着人家。因为其拉会送尔拉到衙门里，来其拉聚会堂里也会用鞭子打尔拉。<sup>18</sup> 还有为了我个缘故尔拉要抲到箇星总督等箇星皇帝个面前，要做对证拨其拉等别国人。<sup>19</sup> 其拉将尔拉送官时候，好甮愁啥个说话好讲，或者咋个讲法。到箇个时候，该讲个说话，总会赐拨尔。<sup>20</sup> 因为来的讲个，弗是尔拉自，是尔拉阿爹个圣灵借尔拉嘴巴讲个。<sup>21</sup> 兄弟会把兄弟送官办其死罪；阿爹会把儿子送官办其死罪。儿囡也会动手弄煞大人。<sup>22</sup> 并且尔拉为了我个名头会拨众人刻忖。但是忍耐到底个，箇个主顾好得着救。<sup>23</sup> 若是荡头城里其拉逼难尔拉，好逃到箇头城里去。因为我真话向尔拉道，尔拉还弗曾走遍<sup>\[1\]</sup><u>以色列</u>地方个城里，人个儿子要来其。

<sup>\[1\]*ʽÔh-tsia* *wô*, tseo-wun. 或者话，走完。（原注）</sup>

<sup>24</sup> “ʽOh-sang-ts m̆-teh ko-ü gyi sin-sang; nu-boh yia m̆-teh ko-ü gyi cü-nying-kô. <sup>25</sup> ʽÔh-sang-ts ziang gyi sin-sang, nu-boh ziang gyi cü-nying-kô, ka keo-de. Kô-cü, nying-kô zông-tsʽia wô Gyi <sup>\[1\]</sup>Bih-si-poh, ʽo-hwông Gyi-go kô-nying ni! <sup>26</sup> Keh-lah hao-vong pʽô gyi-lah: ing-we m-yiu ih-yiang en-dzông z-ken feh we lu-cʽih-læ; m-yiu ih-yiang s-ʽô z-ken feh we peh nying-kô hyiao-teh. <sup>27</sup> Ngô teng ng-lah læ en-en u-sen sô wô-go, ng-lah læ liang-liang di-fông hao kông-cʽih: ng-lah ng-to keng-deo sô tʽing-meng-go, læ oh-ngô-teng hao djün-kʽæ-kyʽi. <sup>28</sup> Keh-sing *tsih* *neng-keo* sah kyi-sing, feh neng-keo sah weh-ling cü-kwu, hao-vong pʽô gyi: wa-z læ di-nyüoh-li neng-keo mih-diao weh-ling lin kyi-sing, ——keh-go Cü-kwu, z ng-lah kæ pʽô go. <sup>29</sup> Liang-tsah mô-tsiang kyʽi feh-z ih-feng nying-ts hao ma-de? ziah-z ng-lah-go Ah-tia feh ing-hyü, gyi-cong ih-tsah tu feh we tih-lôh di-yiang-li. <sup>30</sup> Dæn-z ng-lah ni, ziu-z deo-fah yia keng-keng tu shü-hao-liao. <sup>31</sup> Keh-lah hao-vong pʽô; ng-lah z pi hyü-to mô-tsiang wa kwe-djong. <sup>32</sup> Ka-ni, væn-pah læ nying-kô min-zin we tsiao-jing Ngô cü-kwu, læ Ngô tʽin-zông Ah-tia min-zin Ngô yia we tsiao-jing gyi: <sup>33</sup> læ nying-kô min-zin feh tsiao-jing Ngô cü-kwu, læ Ngô tʽin-zông Ah-tia min-zin Ngô yia feh tsiao-jing gyi.

<sup>24</sup> 「学生子呒得过于其先生；奴仆也呒得过于其主人家。<sup>25</sup> 学生子像其先生，奴仆像其主人家，介够了。家主，人家尚且话其<u>别西卜</u><sup>\[1\]</sup>，何况其个家人呢！<sup>26</sup> 箇勒好甮怕其拉。因为呒有一样暗藏事干弗会露出来；呒有一样私下事干弗会拨人家晓得。<sup>27</sup> 我等尔拉来暗暗乌碎所话个，尔拉来亮亮地方好讲出。尔拉耳朵根头所听闻个，来屋瓦顶好传开去。<sup>28</sup> 箇星只能够杀肌身，弗能够杀活灵主顾，好甮怕其。还是来地狱里能够灭掉活灵连肌身，——箇个主顾，是尔拉该怕个。<sup>29</sup> 两只麻雀岂弗是一分银子好买了？若是尔拉个阿爹弗应许，其中一只都弗会跌落地垟里。<sup>30</sup> 但是尔拉呢，就是头发也根根都数好了。<sup>31</sup> 箇勒好甮怕。尔拉是比许多麻雀还贵重。<sup>32</sup> 介呢，凡百来人家面前会招认我主顾，来我天上阿爹面前我也会招认其。<sup>33</sup> 来人家面前弗招认我主顾，来我天上阿爹面前我也弗招认其。

<sup>\[1\]*Ziu-z* kwe-wông. 就是鬼王。（原注）</sup>

<sup>34</sup> “Ng-lah m-nao tsʽeng Ngô læ z peh tʽin-ʽô tʽa-bing; Ngô læ, feh-z peh gyi tʽa-bing, z peh gyi dong ken-ko. <sup>35</sup> Ing-we Ngô læ, z s-teh ng-ts teng ah-tia, nön teng ah-nyiang, sing-vu teng ah-bo, tu we su-sæn-kʽæ. <sup>36</sup> Zi-kô-nying we tso gyi ün-kô. <sup>37</sup> Æ-kying tia-nyiang ko-jü Ngô, feh kʽo-yi tso Ngô meng-du: æ-sih ng-nô ko-jü Ngô, feh kʽo-yi tso Ngô meng-du. <sup>38</sup> Wa-yiu feh pe zi jih-z-kô keng Ngô læ go, yia feh kʽo-yi tso Ngô meng-du. <sup>39</sup> Ziah yiu zing-djôh zi sing-ming cü-kwu, *fæn-cün* we sông-diao gyi: we-leh Ngô sông-diao zi sing-ming cü-kwu, *fæn-cün* we zing-djôh gyi.

<sup>34</sup> 「尔拉呒得好忖我来是拨天下太平。我来，弗是拨其太平，是拨其动干戈。<sup>35</sup> 因为我来，是使得儿子等阿爹，囡等阿娘，新妇等阿婆，都会疏散开。<sup>36</sup> 自家人会做其冤家。<sup>37</sup> 爱敬爹娘过如我，弗可以做我门徒。爱惜儿囡过如我，弗可以做我门徒。<sup>38</sup> 还有弗背自十字架跟我来个，也弗可以做我门徒。<sup>39</sup> 若有寻着自性命主顾，反转会丧掉其。为了我丧掉自性命主顾，反转会寻着其。

<sup>40</sup> “Væn-pah tsih-ziu ng-lah, ziu-z tsih-ziu Ngô; tsih-ziu Ngô, ziu-z tsih-ziu tsʽa Ngô læ go Cü-kwu. <sup>41</sup> Ziah yiu nying kʽen-kyin gyi z sin-cü-nying, ziu kyʽi tsih-ziu keh. sin-cü-nying, gyi we teh-djôh sin-cü-nying-go pao-ing: ziah yiu nying kʽen-kyin gyi z tsing-dzih-go nying, ziu kyʽi tsih-ziu keh tsing-dzih-go nying, gyi we teh-djôh tsing-dzih nying-go pao-ing. <sup>42</sup> Ziah yiu nying kʽen-kyin keh-sing siao-nying li-hyiang ih-go z-go meng-du, tæn-tsih coh ih-pe lang-*shü* peh gyi *kyʽüoh*, Ngô tsing wô hyiang ng-lah dao, gyi tsong feh we shih-diao pao-ing.”

<sup>40</sup> 「凡百接受尔拉，就是接受我。接受我，就是接受差我来个主顾。<sup>41</sup> 若有人看见其是先知人，就去接受箇先知人，其会得着先知人个报应。若有人看见其是正直个人，就去接受箇正直个人，其会得着正直人个报应。<sup>42</sup> 若有人看见箇星小人里向一个是个门徒，单只给一杯冷水拨其吃，我真话向尔拉道，其总弗会失掉报应。」

---

### Mt. XI.

Yiæ-su jih-nyi-go meng-du feng-fu-hao-ts, ziu li-kʽæ keh-deo, tao gyi-lah-go zing-li kyʽi kông dao-li djün kyiao kyʽi.

<u>耶稣</u>十二个门徒吩咐好仔，就离开箇头，到其拉个城里去讲道理传教去。

<sup>2</sup> IAH-ʽEN læ lao-kæn-li tʽing-meng Kyi-toh tso-go z-ken, tsʽa zi liang-go meng-du kyʽi meng Gyi, wô, <sup>3</sup> “Tông-kæ læ go Cü-kwu z Ng feh, wa-z ah-lah tsæ siang-vông bih-nying ni?” <sup>4</sup> Yiæ-su we-teh gyi-lah, wô, “Ng-lah sô tʽing-meng-go sô kʽen-kyin-go z-ken, hao kyʽi pao hyiang Iah-ʽen dao: <sup>5</sup> yiu hah-ts we kʽen-kyin, kwa-kyiah we tseo lu, da-mô-fong we ken-zing, long-bang we tʽing-meng, si-nying weh-cün-læ, yiu foh-ing dao-li djün peh gyüong-nying tʽing. <sup>6</sup> Wa-yiu væn-pah feh in-tseng kyʽi-diao Ngô cü-kwu yiu foh-kyʽi.”

<sup>2</sup> <u>约翰</u>来牢监里听闻<u>基督</u>做个事干，差自两个门徒去问其，话：<sup>3</sup> 「当该来个主顾是尔弗，还是阿拉再相望别人呢？」<sup>4</sup> <u>耶稣</u>回答其拉，话：「尔拉所听闻个所看见个事干，好去报向<u>约翰</u>道。<sup>5</sup> 有瞎子会看见，拐脚会走路，大麻疯会干净，聋𦗭会听闻，死人活转来，有福音道理传拨穷人听。<sup>6</sup> 还有凡百弗嫌憎弃掉我主顾有福气。」

<sup>7</sup> Gyi-lah kyʽi-go z-ʽeo, Yiæ-su teng keh-do-dziao nying kông-kyʽi Iah-ʽen-go z-ken læ, *z-ka* *wô*:——

<sup>7</sup> 其拉去个时候，<u>耶稣</u>等箇大潮人讲起<u>约翰</u>个事干来，是介话：——

“Ng-lah ʽæn-tsao tseo-cʽih tao kwʽông-iæ di-fông kyʽi kʽen soh-si? Wa-z *kyʽi* *kʽen* ih-keng be fong cʽü-dong-go lu-ken feh? <sup>8</sup> Ng-lah tseo-cʽih, tao-ti kyʽi kʽen soh-si? Wa-z *kyʽi* *kʽen* ih-go cʽün nyün-siang i-zông go nying feh? Keh-sing cʽün nyün-siang i-zông go z deng læ wông-kong li-hyiang. <sup>9</sup> Ng-lah tseo-cʽih, tao-ti kyʽi kʽen soh-si? Wa-z *kyʽi* *kʽen* ih-go sin-cü-nying feh? Ngô wô hyiang ng dao, Z-go *sin-cü-nying*; ping-tsʽia wa ko-jü sin-cü-nying. <sup>10</sup> *Shü-li* sô sia-tih, ‘Ngô tang-fah Ngô-go tsʽa-s læ Ng-go min-zin, kyʽi be-bæn Ng zin-deo-go lu,’ \[Ml. 3. 1.\] ziu-z ts-tin gyi. <sup>11</sup> Ngô tsing wô hyiang ng-lah dao, Z nyü-nying sô sang-go, m-yiu ih-go do-jü ʽAng-si-li-go Iah-ʽen cʽih-ko: dæn-z læ tʽin-koh-li ting siao-go cü-kwu wa pi gyi do. <sup>12</sup> Z dzong ʽAng-si-li-go Iah-ʽen z-ʽeo tao næn-kæn, tʽin-koh be nying-kô gyiang-deh, z gyiang-go cü-kwu we deh-leh-kyʽi. <sup>13</sup> Ing-we long-tsong sin-cü-nying teng lih-fah-go shü kông mi-læ z-ken, tu z ih-dzih tao Iah-ʽen z-ʽeo. <sup>14</sup> Ng-lah ziah kʽeng tsih-ziu keh-go shih-wô, tông-kæ læ go Yi-li-üô, ziu-z Iah-ʽen. <sup>5</sup> Yiu ng-to we tʽing go cü-kwu, kæ tʽing.

「尔拉闲早走出到旷野地方去看啥西？还是去看一根被风吹动个芦秆弗？<sup>8</sup> 尔拉走出，到底去看啥西？还是去看一个穿软相衣裳个人弗？箇星穿软相衣裳个是庉来王宫里向。<sup>9</sup> 尔拉走出，到底去看啥西？还是去看一个先知人弗？我话向尔道，是个先知人。并且还过如先知人。<sup>10</sup> 书里所写的：『我打发我个差使来尔个面前，去备办尔前头个路，』\[Ml. 3. 1.\] 就是指点其。<sup>11</sup> 我真话向尔拉道，是女人所生个，呒有一个大如行洗礼个<u>约翰</u>出过。但是来天国里顶小个主顾还比其大。<sup>12</sup> 是从行洗礼个<u>约翰</u>时候到难间，天国被人家强夺，是强个主顾会夺勒去。<sup>13</sup> 因为拢总先知人等律法个书讲未来事干，都是一直到<u>约翰</u>时候。<sup>14</sup> 尔拉若肯接受箇个说话，当该来个<u>以利亚</u>，就是<u>约翰</u>。<sup>15</sup> 有耳朵会听个主顾，该听。

<sup>16</sup> “Dæn-z Ngô yüong soh-si hao pi yin-dzæ keh-dæ *nying*? Kʽo-pi-ziang siao-w̆æn zo læ z-min-zông, eo gyi-lah de-ho, z-ka wô, <sup>17</sup> ‘Ah-lah teng ng cʽü dih-ts, ng-lah m̆-teh tʽiao-vu; ah-lah teng ng di-kʽoh, ng-lah m̆-teh pe-shông.’ <sup>18</sup> Ing-we Iah-ʽen læ, yi feh kyʽüoh yi feh hah; gyi-lah wô, ‘Gyi z jih-mo-go:’ Nying-go Ng-ts læ, yi kyʽüoh yi hah; gyi-lah wô, ‘Gyi z tʽen-zih tʽen-tsiu-go nying, yia z Siu-zin-liang-go teng ze-nying-go beng-yiu.’ Dæn-z tsʽong-ming-go nying we bin-cʽih tsʽong-ming *Cü-kwu-go* dao-yi læ.”

<sup>16</sup> 「但是我用啥西好比现在箇代人？可比像小娃坐来市面上，讴其拉队伙，是介话：<sup>17</sup> 『阿拉等尔吹笛子，尔拉呒得跳舞；阿拉等尔啼哭，尔拉呒得悲伤。』<sup>18</sup> 因为<u>约翰</u>来，又弗吃又弗喝。其拉话：『其是入魔个。』人个儿子来，又吃又喝。其拉话：『其是贪食贪酒个人，也是收钱粮个等罪人个朋友。』但是聪明个人会辨出聪明主顾个道义来。』

<sup>20</sup> YIÆ-SU yiu ting to jing-tsih tso-kæn keh-sing zing-li, ing-we wa m-neh we-sing-cün-i, keh-tsao tsah-vah gyi, z-ka wô: <sup>21</sup> “Ng Kʽo-lah-sing yiu ʽo-se! Ng Pih-sæ-da yiu ʽo-se! ing-we læ ng-lah cong-nyiang sô tso-go jing-tsih ziah tso læ Tʽe-lo Si-teng, gyi-lah lao-tsao cʽün-leh mô-i tsao-leh hwe-dzing we-sing-cün-i-de. <sup>22</sup> Dæn-z Ngô wô hyiang ng-lah dao, Tao sing-pʽun nyih-ts, Tʽe-lo Si-teng-go ying-vah pi ng-lah kyʽing-kʽo. <sup>23</sup> Wa-yiu ng Kyüô-pah-nong, yi-kying kyü-zông ih-dzih tao tʽin *ka*, tsiang-læ iao tʽe ng lôh ih-dzih tao ing-s-li ka: ing-we læ ng-go cong-nyiang sô tso-go jing-tsih, ziah tso læ Sô-to-mô, gyi tao jü-kying wa læ-tong-de. <sup>24</sup> Dæn-z Ngô wô hyiang ng-lah dao, Tao sing-pʽun nyih-ts, Sô-to-mô di-fông-go ying-vah pi ng kyʽing-kʽo.”

<sup>20</sup> <u>耶稣</u>有顶多神迹做间箇星城里，因为还呒得回心转意，箇遭责罚其，是介话：<sup>21</sup> 「尔<u>可拉汛</u>有祸祟！尔<u>必赛大</u>有祸祟！因为来尔拉中央所做个神迹若做来<u>推罗</u>、<u>西顿</u>，其拉老早穿勒麻衣遭勒灰尘回心转意了。<sup>22</sup> 但是我话向尔拉道，到审判日子，<u>推罗</u>、<u>西顿</u>个刑罚比尔拉轻可。<sup>23</sup> 还有尔<u>迦百农</u>，已经举上一直到天介，将来要推尔落一直到阴司里介。因为来尔个中央所做个神迹，若做来<u>所多玛</u>，其到如今还来东了。<sup>24</sup> 但是我话向尔拉道，到审判日子，<u>所多玛</u>地方个刑罚比尔轻可。」

<sup>25</sup> Keh-go z-ʽeo Yiæ-su kʽæ kʽeo, z-ka wô, “Ah-tia, tʽin teng di-go Cü-tsæ, Ngô zia-zia Ng, ing-we Ng tsô-djü keh-sing z-ken feh peh tsʽong-ming dzæ-neng-go cü-kwu hyiao-teh, fæn-cün hyin-cʽih peh na-hwun ming-bah. <sup>26</sup> Ah-tia, z-go; ing-we Ng-go ts-i, hwun-hyi z-ka-go.

<sup>25</sup> 箇个时候<u>耶稣</u>开口，是介话：「阿爹，天等地个主宰，我谢谢尔，因为尔遮住箇星事干弗拨聪明才能个主顾晓得，反转显出拨奶花明白。<sup>26</sup> 阿爹，是个。因为尔个旨意，欢喜是介个。

<sup>27</sup> “Væn-veh tu z Ngô Ah-tia kao-dæ Ngô go. Djü-leh Ah-tia ts-nga, m-nying hyiao-teh Ng-ts; djü-leh Ng-ts teng Ng-ts kʽeng hyin-cʽih *Ah-tia* peh gyi cü-kwu ts-nga, yia m-nying hyiao-teh Ah-tia.

<sup>27</sup> 「万物都是我阿爹交代我个。除了阿爹之外，呒人晓得儿子。除了儿子等儿子肯显出阿爹拨其主顾之外，也呒人晓得阿爹。

<sup>28</sup> “Ng-lah væn-pah lao-kʽwu tʽiao djong-tæn cü-kwu, hao tao Ngô u-dông læ; Ngô we peh ng-lah en-tæn. <sup>29</sup> Ngô yiu w̆eng-ziu kyʽin-hyü-go sing; hao læ ziu Ngô-go ah, dzong Ngô tso sin-sang; ng-lah ziu we teh-djôh weh-ling-go en-tæn. <sup>30</sup> Ing-we Ngô-go ah z yüong-yi-go; Ngô-go tæn-deo z kyʽing-go.”

<sup>28</sup> 「尔拉凡百劳苦挑重担主顾，好到我乌荡来。我会拨尔拉安耽。<sup>29</sup> 我有温柔谦虚个心。好来就我个轭，从我做先生。尔拉就会得着活灵个安耽。<sup>30</sup> 因为我个轭是容易个；我个担头是轻个。」

---

### Mt. XII.

Keh-go z-ʽeo Yiæ-su en-sih-nyih tseo-ko mah-din-li; Gyi-go meng-du du-kyi, kyʽi tsah-leh mah-be kyʽüoh-kyʽüoh. <sup>2</sup> Fah-li-sæ nying kʽen-kyin, teng Gyi wô, “Nô! Ng-go meng-du læ-kæn tso en-sih-nyih feh ing-kæ tso go z-ken.” <sup>3</sup> Yiæ-su teng gyi-lah wô, “Da-bih teng gyi dong-de nying du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>4</sup> ziu-z tseo-tsing Jing-ming-go oh-lô, kyʽüoh pa-kæn-go ping; keh-go ping gyi-zi teng dong-de-go nying tu feh ing-kæ kyʽüoh, tsih-yiu tsi-s keh-sing hao kyʽüoh. <sup>5</sup> Wa-yiu lih-fah-li *sô* *wô*, en-sih-nyih tsi-s læ sing-din-li væn-djôh en-sih-nyih, yia m-kao ze;—— ng-lah soh m-neh doh-ko ma? <sup>8</sup> Ngô wô hyiang ng-lah dao, Dông-deo læ-tong yiu *Ih-go* pi sing-din wa do. <sup>7</sup> ‘Ngô iao dz-pe feh iao foh-li,’ \[ʽO. 6. 6.\] *keh-kyü* *shih-wô* dza-go i-s, ng-lah ziah-z ming-bah, m-ze-go nying ng-lah tsæ-ve kyʽi ding gyi ze. <sup>8</sup> Ing-we Nying-go Ng-ts yia z en-sih-nyih-go Cü.”

箇个时候<u>耶稣</u>安息日走过麦田里。其个门徒肚饥，去摘勒麦佩吃吃。<sup>2</sup> <u>法利赛</u>人看见，等其话：「喏！尔个门徒来间做安息日弗应该做个事干。」<sup>3</sup> <u>耶稣</u>等其拉话：「<u>大辟</u>等其同队人肚饥时候，<u>大辟</u>所做个事干，尔拉啥呒得读过吗？<sup>4</sup> 就是走进神明个屋落，吃摆间个饼。箇个饼其自等同队个人都弗应该吃，只有祭司箇星好吃。<sup>5</sup> 还有律法里所话，安息日祭司来圣殿里犯着安息日，也呒告罪。——尔拉啥呒得读过吗？<sup>6</sup> 我话向尔拉道，荡头来东有一个比圣殿还大。<sup>7</sup> 『我要慈悲弗要福礼，』\[ʽO. 6. 6.\] 箇句说话咋个意思，尔拉若是明白，呒罪个人尔拉再𫧃去定其罪。<sup>8</sup> 因为人个儿子也是安息日个主。」

<sup>9</sup> *Yiæ-su* li-kʽæ keh-deo, tseo tao gyi-lah-go jü-we-dông-li; <sup>10</sup> yiu ih-go nying læ-kæn, gyi ih-tsah siu fong-de. Gyi-lah ziu meng Yiæ-su, z-ka wô, “En-sih-nyih i bing, tsôh-hying feh tsôh-hying?” *gyi-lah-go* i-s iao-siang kao Gyi zông. <sup>11</sup> Yiæ-su teng gyi-lah wô, “Ng-lah cong-nyiang jü-noh yiu ih-tsah yiang, keh-tsah en-sih-nyih tih-lôh di-kʽang-li, feh iao kyʽi cô-leh gyi liao-zông-læ ma? <sup>12</sup> Nying teng yiang kwe-zin tsʽô to-siao ni! Ka kʽen-kyʽi-læ, en-sih-nyih tso hao z-ken z tsôh-hying-go.” <sup>13</sup> Keh-tsao *Yiæ-su* teng keh-go nying wô, “Ng-go siu sing-tæn-cʽih-læ.” Gyi sing-cʽih-læ; *siu* ziu djün-yü, ziang bih-tsah ka-go. Fah-li-sæ nying ziu tseo-cʽih-kyʽi, dô-kô siang-liang dza-go hao long-sah Yiæ-su.

<sup>9</sup> <u>耶稣</u>离开箇头，走到其拉个聚会堂里。<sup>10</sup> 有一个人来间，其一只手风了。其拉就问<u>耶稣</u>，是介话：「安息日医病，作兴弗作兴？」其拉个意思要想告其上。<sup>11</sup> <u>耶稣</u>等其拉话：「尔拉中央谁侬有一只羊，箇只安息日跌落地坑里，弗要去揸勒其撩上来吗？<sup>12</sup> 人等羊贵贱差多少呢！介看起来，安息日做好事干是作兴个。」<sup>13</sup> 箇遭<u>耶稣</u>等箇个人话：「尔个手伸带出来。」其伸出来。手就痊愈，像别只介个。<u>法利赛</u>人就走出去，大家商量咋个好弄煞<u>耶稣</u>。

<sup>15</sup> Yiæ-su hyiao-teh, ziu li-kʽæ keh-deo: yiu ih-do-dziao nying keng-leh Gyi kyʽi, Gyi ziu i-hao gyi-lah long-tsong; <sup>16</sup> yi ting-côh gyi-lah m-nao yiang Gyi-go ming-sing: <sup>17</sup> hao s-teh sin-cü Yi-sæ-üô kông-ko-liao-shih-wô yiu yiao-nyiæn, z-ka wô, <sup>18</sup> “Tsʽia-kʽen Ngô Nu-boh, z Ngô sô tʽiao-shün-go; Ngô tsʽing-æ-go Cü-kwu, z Ngô sing-li sô hwun-hyi-go: Ngô we s-peh Gyi Ngô-go Ling, Gyi ziu we djün tsing-dzih-go dao-li tao bih-koh kyʽi. <sup>19</sup> Gyi feh we tsang-zao, feh we wu-long hyiang-liang; læ do-ka-zông nying-kô yia feh we tʽing-meng Gyi-go sing-hyiang. <sup>20</sup> Ih-keng sông-seng-liao-go lu-ken, Gyi feh we dön gyi kʽæ; wa læ-tih in-go lah-coh-sing, feh we meng gyi u; dzih-teng-tao s-teh tsing-dzih-go dao-li teh-sing. <sup>21</sup> Wa-yiu bih-koh-nying we nyiang-vông Gyi-go ming-deo.” \[Y. 42. 1.\]

<sup>15</sup> <u>耶稣</u>晓得，就离开箇头。有一大潮人跟勒其去，其就医好其拉拢总。<sup>16</sup> 又叮嘱其拉呒得好扬其个名声。<sup>17</sup> 好使得先知<u>以赛亚</u>讲过了说话有效验，是介话：<sup>18</sup> 「且看我奴仆，是我所挑选个。我亲爱个主顾，是我心里所欢喜个。我会赐拨其我个灵，其就会传正直个道理到别国去。<sup>19</sup> 其弗会争造，弗会胡咙响亮。来大街上人家也弗会听闻其个声响。<sup>20</sup> 一根丧生了个芦秆，其弗会断其开。还来的烟个蜡烛芯，弗会扪其𤆡。直等到使得正直个道理得胜。<sup>21</sup> 还有别国人会仰望其个名头。」\[Y. 42. 1.\]

<sup>22</sup> KEH-GO z-ʽeo yiu ih-go jih-mo-go nying, yi z hah-ngæn yi z ô-ts, ta tao Yiæ-su u-sen læ: *Yiæ-su* ziu i gyi hao, s-teh hah-ngæn we kʽen, ô-ts we kông. <sup>23</sup> Cong-nying tu kying-hyiæ, z-ka wô, “Keh kyʽi feh-z Da-bih-go ʽEo-dæ?” <sup>24</sup> Fah-li-sæ nying ih tʽing-meng wô, “Keh-go Cü-kwu ken-cʽih kyü, peh-ko z kʽao-djôh kwe-wông Bih-si-poh go.”

<sup>22</sup> 箇个时候有一个入魔个人，又是瞎眼又是哑子，带到<u>耶稣</u>乌碎来。<u>耶稣</u>就医其好，使得瞎眼会看，哑子会讲。<sup>23</sup> 众人都惊骇，是介话：「箇岂弗是<u>大辟</u>个后代？」<sup>24</sup> <u>法利赛</u>人一听闻话：「箇个主顾赶出鬼，不过是靠着鬼王<u>别西卜</u>个。」

<sup>25</sup> Yiæ-su hyiao-teh gyi-lah sing-siang, teng gyi-lah wô, “Væn-pah ih-koh li-deo feng-lih-kʽæ læ-tih zi tang zi, tsong we pin tso hwông-di: væn-pah ih-go zing-li, ʽôh-tsia ih-kô li-deo, feng-lih-kʽæ zi tang zi, tsong lih-feh-lao. <sup>26</sup> Ziah-z Sah-dæn ken-cʽih Sah-dæn, *keh* *ziu-z* feng-kʽæ zi tang zi; ka-ni, gyi-go koh dza-we lih-leh-lao ni? <sup>27</sup> Ngô ken-cʽih kyü ziah-z kʽao-djôh Bih-si-poh, ng-lah-go meng-du ken-cʽih *kyü* z kʽao-djôh jü ni? sô-yi gyi-lah we ding ng-lah-go ze. <sup>28</sup> Ngô ken-cʽih kyü ziah-z kʽao-djôh Jing-ming-go Ling, keh-meh Jing-ming-go koh yi-kying tao ng-lah-go sing-pin læ-tong-de. <sup>29</sup> Ôh-tsia jü neng-keo tseo-tsing hao-lao-go oh-lô, tsʽiang-deh gyi dzæ-veh? kyʽi feh iao sin bo-djü keh-go hao-lao, ʽeo-deo hao tsʽiang-deh gyi oh-lô-go *tong-si*? <sup>30</sup> Feh teng Ngô dong-de cü-kwu, ziu-z; Ngô te-deo: feh teng Ngô siu-long cü-kwu, ziu-z sæn-diao.

<sup>25</sup> <u>耶稣</u>晓得其拉心想，等其拉话：「凡百一国里头分裂开来的自打自，总会变做荒地。凡百一个城里，或者一家里头，分裂开自打自，总立弗牢。<sup>26</sup> 若是<u>撒但</u>赶出<u>撒但</u>，箇就是分开自打自。介呢，其个国咋会立勒牢呢？<sup>27</sup> 我赶出鬼若是靠着<u>别西卜</u>，尔拉个门徒赶出鬼是靠着谁呢？所以其拉会定尔拉个罪。<sup>28</sup> 我赶出鬼若是靠着神明个灵，箇末神明个国已经到尔拉个身边来东了。<sup>29</sup> 或者谁能够走进好佬个屋落，抢夺其财物？岂弗要先缚住箇个好佬，后头好抢夺其屋落个东西？<sup>30</sup> 弗等我同队主顾，就是，我对头。弗等我收拢主顾，就是散掉。

<sup>31</sup> “Sô-yi Ngô wô hyiang ng-lah dao, Nying-go pah-yiang ze-ôh teng sih-doh-go shih-wô, tu hao sô-diao; tsih-yiu nying sih-doh *Sing*-Ling go shih-wô sô-feh-diao-go. <sup>32</sup> Væn-pah kông shih-wô teh-ze Nying-go Ng-ts, hao sô gyi diao; tsih-yiu kông *shih-wô* teh-ze Sing-Ling cü-kwu, kying-si ʽô-si tu sô-feh-diao. <sup>33</sup> Ih-cü jü, ng-lah ziah sön gyi hao-go, gyi ko-ts yia z hao-go; ih-cü jü, ziah sön gyi w̆a-go, gyi ko-ts yia z w̆a-go: ing-we kʽen gyi ko-ts, hao sih-teh gyi jü. <sup>34</sup> Doh-dzô-go cong-tông! ng-lah kyi-jün z ôh-go, dza neng-keo kông hao *shih-wô*? ing-we cü-pô kông-go, z dzong sing-li kah-cʽih-læ-go to-deo. <sup>35</sup> Hao-nying, dzong gyi sing li-hyiang kʽông-tih-go hao-cʽü, fah-cʽih hao z-ken læ; w̆a-nying, dzong gyi *sing* *li-hyiang* kʽông-tih-go w̆a-cʽü, fah-cʽih w̆a z-ken læ. <sup>36</sup> Ngô wô hyiang ng-lah dao, Nying sô kông-go hyü-wô, tao sing-pʽun nyih-ts sön tsiang, kyü-tang-kyü tu iao sön-tsing. <sup>37</sup> Ing-we iao sön ng tsing-dzih-go, z dzong ng-go shih-wô; iao ding ng-go ze, yia z dzong ng-go shih-wô.”

<sup>31</sup> 「所以我话向尔拉道，人个百样罪恶等亵渎个说话，都好赦掉。只有人亵渎圣灵个说话赦弗掉个。<sup>32</sup> 凡百讲说话得罪人个儿子，好赦其掉。只有讲说话得罪圣灵主顾，今世下世都赦弗掉。<sup>33</sup> 一株树，尔拉若算其好个，其果子也是好个。一株树，若算其坏个，其果子也是坏个。因为看其果子，好识得其树。<sup>34</sup> 毒蛇个种党！尔拉既然是恶个，咋能够讲好说话？因为嘴巴讲个，是从心里溢出来个多头。<sup>35</sup> 好人，从其心里向囥的个好处，发出好事干来。坏人，从其心里向囥的个坏处，发出坏事干来。<sup>36</sup> 我话向尔拉道，人所讲个虚话，到审判日子算账，句打句都要算进。<sup>37</sup> 因为要算尔正直个，是从尔个说话。要定尔个罪，也是从尔个说话。」

<sup>38</sup> KEH-TSAO yiu kyi-go doh-shü-nying teng Fah-li-sæ nying kʽæ kʽeo, wô, “Sin-sang, ah-lah iao Ng hyin-cʽih ih-go ziao-deo peh ah-lah kʽen-kʽen.” <sup>39</sup> Yiæ-su we-teh gyi-lah, wô, “*Keh-go* hyüong-ôh” kæn-ying-go shü-dæ iao-siang gyiu ziao-deo: djü-leh sin-cü Iah-nô-go ziao-deo ts-nga, tsong feh peh gyi *kʽen* soh-go ziao-deo. <sup>40</sup> Ing-we tsing-ziang Iah-nô sæn nyih sæn yia læ gying-ng du-bi li-hyiang; Nying-go Ng-ts yia z-ka we sæn nyih sæn yia læ di-yiang cong-nyiang. <sup>41</sup> Nyi-nyi-vi nying tao sing-pʽun *nyih-ts* we teng yin-dzæ keh-dæ *nying* dô-kô bô-kyʽi-læ, *Nyi-nyi-vi* *nying* yia we ding keh-dæ *nying-go* ze: ing-we gyi-lah tʽing Iah-nô-go kao-hyüing ziu we-sing-cün-i; hwông-tsʽia dông-deo yiu pi Iah-nô wa do-go læ-tong. <sup>42</sup> Nen-pin-go nyü-wông tao sing-pʽun nyih-ts we teng yin-dzæ keh-dæ *nying* dô-kô bô-kyʽi-læ, *keh-go* *nyü-wông* yia we ding gyi-lah ze: ing-we gyi dzong di-go zing-deo tseo-læ tʽing Sô-lo-meng tsʽong-ming-go *shih-wô*; hwông-tsʽia dông-deo yiu pi Sô-lo-meng wa do-go læ-tong.

<sup>38</sup> 箇遭有几个读书人等<u>法利赛</u>人开口，话：「先生，阿拉要尔显出一个兆头拨阿拉看看。」<sup>39</sup> <u>耶稣</u>回答其拉，话：「箇个凶恶奸淫个世代要想求兆头。除了先知<u>约拿</u>个兆头之外，总弗拨其看啥个兆头。<sup>40</sup> 因为正像<u>约拿</u>三日三夜来鲸鱼肚皮里向。人个儿子也是介会三日三夜来地垟中央。<sup>41</sup> <u>尼尼微</u>人到审判日子会等现在箇代人大家爬起来，<u>尼尼微</u>人也会定箇代人个罪。因为其拉听<u>约拿</u>个教训就回心转意。况且荡头有比<u>约拿</u>还大个来东。<sup>42</sup> 南边个女皇到审判日子会等现在箇代人大家爬起来，箇个女皇也会定其拉罪。因为其从地个尽头走来听<u>所罗门</u>聪明个说话。况且荡头有比<u>所罗门</u>还大个来东。

<sup>43</sup> “Ao-tsao kyü dzong nying-go sing-zông ka tseo-cʽih, ziu læ hwông-ʽen di-fông tseo-læ-tseo-kyʽi læ-tih zing en-tæn *u-dông*, zing-feh-djôh; <sup>44</sup> keh-tsao wô, “Ngô we tseo-cün tao zin-deo tseo-cʽih-go oh-lô kyʽi.’ Ih tseo-tao, kʽen-kyin pih-zing-tsʽing, sao ken-zing, tsông-sih-hao-de. <sup>45</sup> Ziu kyʽi, yi ta-ling tsʽih-go kyü pi gyi-zi wa ôh-go, tseo-tsing keh-deo kyʽi deng-lôh: keh-go nying kyih-sah-go z-ken pi gyi kyʽi-deo keng-kô w̆a-de. Yin-dzæ-go ôh shü-dæ tsiang-læ yia z-ka-go.”

<sup>43</sup> 「鏖糟鬼从人个身上介走出，就来荒旱地方走来走去来的寻安耽乌荡，寻弗着。<sup>44</sup> 箇遭话：『我会走转到前头走出个屋落去』」一走倒，看见壁净清，扫干净，装饰好了。<sup>45</sup> 就去，又带领七个鬼比其自还恶个，走进箇头去庉落。箇个人结煞个事干比其起头更加坏了。现在个恶世代将来也是介个。」

<sup>46</sup> “YIÆ-SU teng cong-nying wa læ-tih kông-go z-ʽeo, kʽeo-kʽeo Gyi-go ah-nyiang teng hyüong-di læ nga-deo lih-kæn, iao-siang teng Gyi kông. <sup>47</sup> Yiu ih-go nying teng Gyi wô, “Tsʽia-kʽen, Ng-go ah-nyiang teng hyüong-di nga-deo lih-kæn, iao-siang teng Ng kông.” <sup>48</sup> Yiæ-su we-teh tʽong-cü Gyi go cü-kwu, wô, “Ngô ah-nyiang z jü? Ngô hyüong-di z jü?” <sup>49</sup> Ziu sing-cʽih siu tin-tin meng-du, wô, “Tsʽia-kʽen Ngô ah-nyiang, teng Ngô hyüong-di! <sup>50</sup> Ing-we væn-pah i Ngô tʽin-zông Ah-tia ts-i tso-go cü-kwu, keh ziu-z Ngô hyüong-di, tsi-me, teng ah-nyiang.”

<sup>46</sup> 「<u>耶稣</u>等众人还来的讲个时候，扣扣其个阿娘等兄弟来外头立间，要想等其讲。<sup>47</sup> 有一个人等其话：「且看，尔个阿娘等兄弟外头立间，要想等尔讲。」<sup>48</sup> <u>耶稣</u>回答通知其个主顾，话：「我阿娘是谁？我兄弟是谁？」<sup>49</sup> 就伸出手点点门徒，话：「且看我阿娘，等我兄弟！<sup>50</sup> 因为凡百依我天上阿爹旨意做个主顾，箇就是我兄弟，姊妹，等阿娘。」

---

### Mt. XIII.

Keh ih-nyih Yiæ-su dzong oh-lô tseo-cʽih, zo læ hæ pin-yin. <sup>2</sup> Yiu ih-do-dziao nying tseo-long Gyi u-sen læ; s-teh Gyi *tsih* *hao* tʽiao-lôh jün-li zo: ʽo-dziao nying tu lih læ hæ-du-zông. <sup>3</sup> *Yiæ-su* ziu yüong pi-fông shih-wô kông hyü-to z-ken peh gyi-lah tʽing, z-ka wô:——

箇一日<u>耶稣</u>从屋落走出，坐来海边沿。<sup>2</sup> 有一大潮人走拢其乌碎来，使得其只好跳落船里坐。和潮人都立来海涂上。<sup>3</sup> <u>耶稣</u>就用比方说话讲许多事干拨其拉听，是介话：——

“TSʽIA-TʽING, yiu ih-go tsah iang-ts cü-kwu tseo-cʽih tsah iang-ts kyʽi. Gyi tsah-kʽæ-kyʽi, yiu-sing tih-lôh lu pin-yin; tiao ziu fi-læ kyʽüoh-diao-de. <sup>5</sup> Yiu-sing tih-lôh yiu zah-deo u-dông, na-nyi feh to: we-leh na-nyi feh sing go yün-kwu, ze-siu tsʽiu-cʽih-læ; <sup>6</sup> nyih-deo ih cʽih, ziu sa-pih, ing-we m-neh keng-deo, keh-lah kwʽu-lôh-de. <sup>7</sup> Yiu-sing tih-lôh tsʽ-bang vong-li; tsʽ hying-kyʽi-læ tsô-sah gyi. <sup>8</sup> Yiu-sing tih-lôh hao nyi-nyüoh-li; ziu kyih-jih, yiu-teh-go *kyih* ih-pah *be*, yiu-teh-go loh-jih *be*, yiu-teh-go sæn-jih be. <sup>9</sup> Yiu ng-to we tʽing go cü-kwu, kæ tʽing.”

「且听，有一个扎秧子主顾走出扎秧子去。其扎开去，有星跌落路边沿，鸟就飞来吃掉了。<sup>5</sup> 有星跌落有石头乌荡，淖泥弗多。为了淖泥弗深个缘故，随手抽出来；<sup>6</sup> 日头一出，就晒瘪，因为呒得根头，箇勒枯落了。<sup>7</sup> 有星跌落刺棚缝里，刺兴起来遮煞其。<sup>8</sup> 有星跌落好泥浴里，就结实，有得个结一百倍，有得个六十倍，有得个三十倍。<sup>9</sup> 有耳朵会听个主顾，该听。」

<sup>10</sup> Meng-du tseo-long-kyʽi, teng Gyi wô, “Ng kông peh gyi-lah tʽing, dza-we yüong pi-fông shih-wô?” <sup>11</sup> Yiæ-su we-teh gyi-lah wô, “Ing-we tʽin-koh-go ao-miao z-ken z peh ng-lah hyiao-teh, feh peh gyi-lah *hyiao-teh-go*. <sup>12</sup> Væn-pah yiu-go cü-kwu, wa iao kô-tsʽeo peh gyi, s-teh gyi yiu-yü; væn-pah m̆-teh-go cü-kwu, lin gyi sô yiu-go yia iao teng gyi deh-leh-kyʽi. <sup>13</sup> Ngô sô-yi yüong pi-fông shih-wô kông peh gyi-lah tʽing; ing-we gyi-lah kʽen-kʽen kʽen-feh-cʽih, tʽing-tʽing tʽing-feh-tsing, yia feh ming-bah. <sup>14</sup> Wa-yiu Yi-sæ-üô yü-sin kông-go shih-wô ing-djôh gyi-lah sing-zông, z-ka wô, ‘Ng-lah tʽing z we tʽing-meng-gyi, tsih-z feh we hyiao-teh; kʽen z we kʽen-kyin-gyi, tsih-z feh we ming-bah. <sup>15</sup> Ing-we keh-go pah-sing, gyi sing ngang-de, gyi-lah ng-to læn-teh tʽing, gyi-lah ngæn-tsing pi-tih; kʽong-pʽô ngæn-tsing kʽen-kyin, ng-to tʽing-meng, sing-li ming-bah, ziu we-sing-cün-i, peh Ngô i gyi-lah hao.’ \[Y. 6. 9, 1O.\] <sup>16</sup> Dæn-z ng-lah-go ngæn-tsing yiu foh-kyʽi, ing-we z kʽen-kyin-go: ng-lah-go ng-to *yiu* *foh-kyʽi*, ing-we z tʽing-meng-go. <sup>17</sup> Ngô tsing wô hyiang ng-lah dao, Yiu hyü-to sin-cü-nying teng tsing-dzih nying iao-siang kʽen ng-lah sô kʽen-kyin-go, m-neh kʽen-kyin-ko; *iao-siang* tʽing ng-lah sô tʽing-meng-go, m-neh tʽing-meng-ko.

<sup>10</sup> 门徒走拢去，等其话：「尔讲拨其拉听，咋会用比方说话？」<sup>11</sup> <u>耶稣</u>回答其拉话：「因为天国个奥妙事干是拨尔拉晓得，弗拨其拉晓得个。<sup>12</sup> 凡百有个主顾，还要加凑拨其，使得其有余；凡百呒得个主顾，连其所有个也要等其夺勒去。<sup>13</sup> 我所以用比方说话讲拨其拉听，因为其拉看看看弗出，听听听弗进，也弗明白。<sup>14</sup> 还有<u>以赛亚</u>预先讲个说话应着其拉身上，是介话：『尔拉听是会听闻其，只是弗会晓得；看是会看见其，只是弗会明白。<sup>15</sup> 因为箇个百姓，其心硬了，其拉耳朵懒得听，其拉眼睛闭的，恐怕眼睛看见，耳朵听闻，心里明白，就回心转意，拨我医其拉好。』\[Y. 6. 9, 1O.\] <sup>16</sup> 但是尔拉个眼睛有福气，因为是看见个；尔拉个耳朵有福气，因为是听闻个。<sup>17</sup> 我真话向尔拉道，有许多先知人等正直人要想看尔拉所看见个，呒得看见过；要想听尔拉所听闻个，呒得听闻过。

<sup>18</sup> “Ka-ni, keh-go tsah iang-ts go pi-fông ng-lah hao tʽing: <sup>19</sup> væn-pah tʽing-meng *tʽin*-koh-go” dao-li feh ming-bah-go nying, keh ôh-go cü-kwu ziu læ, bah-diao gyi sing-li tsah-tih-go iang-ts: keh ziu-z tsah læ lu pin-yin go. <sup>20</sup> Tsah læ yiu zah-deo u-dông go, ziu-z tʽing-meng keh-go dao-li, lih-kʽeh hwun-hwun-hyi-hyi tsih-ziu-go cü-kwu: <sup>21</sup> dæn-z sing-li m-neh keng-deo, peh-ko z dzæn-z-go; we-leh keh-go dao-li pʽong-djôh yiu w̆e-kyʽüoh pih-næn-go z-ken, lih-kʽeh ziu pæn-tih. <sup>22</sup> Tsah læ tsʽ-bang vong-li go, ziu-z tʽing-meng keh-go dao-li cü-kwu; gyi kying-si-go zeo-meng, teng dzæ-veh-go hong-pʽin, tsô-djü keh-go dao-li, ziu m-dao-dzing-de. <sup>23</sup> Tsah læ hao nyi-nyüoh-li go, ziu-z tʽing-meng ming-bah keh-go dao-li cü-kwu; gyi tao kyih-jih, yiu-teh-go kyih ih-pah *be*, yiu-teh-go loh-jih *be*, yiu-teh-go sæn-jih *be*.”

<sup>18</sup> 「介呢，箇个扎秧子个比方尔拉好听。<sup>19</sup> 凡百听闻天国个道理弗明白个人，箇恶个主顾就来，拔掉其心里扎的个秧子。箇就是扎来路边沿个。<sup>20</sup> 扎来有石头乌荡个，就是听闻箇个道理，立刻欢欢喜喜接受个主顾。<sup>21</sup> 但是心里呒得根头，不过是暂时个。为了箇个道理碰着有委曲逼难个事干，立刻就𢲔跌。<sup>22</sup> 扎来刺棚缝里个，就是听闻箇个道理主顾。其今世个愁闷，等财物个哄骗，遮住箇个道理，就呒陶成了。<sup>23</sup> 扎来好泥浴里个，就是听闻明白箇个道理主顾。其倒结实，有得个结一百倍，有得个六十倍，有得个三十倍。」

<sup>24</sup> *YIÆ-SU* tsæ di-kyʽi ih-go pi-fông peh gyi-lah tʽing, z-ka wô: “Tʽin-koh kʽo-pi ih-go nying tsah hao-hao iang-ts læ gyi-go din-li: <sup>25</sup> nying-kô tu kwʽeng-joh-go z-ʽeo, cü-nying-kô-go ün-kô læ tsah bô-tsʽao læ mah-go cong-nyiang, ziu kyʽi-de. <sup>26</sup> Teng-tao mah tsʽiu-miao sang-be-go z-ʽeo, bô-tsʽao yia kʽen-cʽih-de. <sup>27</sup> Cü-nying-kô-go nu-boh ziu tseo-læ, wô, ‘Cü! Ng soh feh-z hao iang-ts tsah læ ng-go din-li ma? ka-ni, ʽah-li-læ yiu keh-sing bô-tsʽao?’ <sup>28</sup> Cü-nying-kô teng gyi-lah wô, ‘Keh z ün-kô tso-go.? Nu-boh. wô, “Ng iao ah-lah kyʽi siu-jih gyi feh?’ <sup>29</sup> Gyi wô, ‘Hao-vong; kʽong-pʽô ng-lah siu-jih bô-tsʽao, lin mah yia iao bah-diao. <sup>30</sup> Tsʽia peh liang-yiang dô-kô do-kyʽi-læ ih-dzih tao siu-keh. Siu-keh-go z-ʽeo ngô we teng siu-keh-go cü-kwu wô, Ng-lah sin siu-jih bô-tsʽao, pô-tang-pô bo-tæn-long hao siao ho: dæn-z mah hao siu-tsing ngô koh-tsʽông-li.’”

<sup>24</sup> <u>耶稣</u>再提起一个比方拨其拉听，是介话：「天国可比一个人扎好好秧子来其个田里。<sup>25</sup> 人家都困熟个时候，主人家个冤家来扎稗草来麦个中央，就去了。<sup>26</sup> 等到麦抽苗生佩个时候，稗草也看出了。<sup>27</sup> 主人家个奴仆就走来，话：『主！尔啥弗是好秧子扎来尔个田里吗？介呢，何里来有箇星稗草？』<sup>28</sup> 主人家等其拉话：『箇是冤家做个。』奴仆话：『尔要阿拉去收拾其弗？』<sup>29</sup> 其话：『好甮。恐怕尔拉收拾稗草，连麦也要拔掉。<sup>30</sup> 且拨两样大家大起来一直到收割。收割个时候我会等收割个主顾话，尔拉先收拾稗草，把打把缚带拢好烧火。但是麦好收进我谷仓里。』」

<sup>31</sup> Tsæ di-kyʽi ih-go pi-fông peh gyi-lah tʽing, z-ka wô: “Tʽin-koh kʽo-pi-ziang ih-lih ka-tsʽæ-ts, nying-kô do-leh ʽô læ gyi din-li. <sup>32</sup> “Væn-pah iang-ts li-deo z ka-tsʽæ-ts ting siao; dziang-kyʽi-læ, tsʽæ-su cong-nyiang z gyi ting do, dzing-leh ih-cü jü, s-teh tʽin-li-go tiao læ deng-leh gyi ô-ts-li.”

<sup>31</sup> 再提起一个比方拨其拉听，是介话：「天国可比像一粒芥菜子，人家驮勒下来其田里。<sup>32</sup> 凡百秧子里头是芥菜子顶小。长起来，菜蔬中央是其顶大，成勒一株树，使得天里个鸟来庉勒其桠枝里。」

<sup>33</sup> Yi kông ih-go pi-fông peh gyi-lah tʽing, z-ka wô: “Tʽin-koh” kʽo-pi-ziang kao-shü, nyü-nying do-læ kʽông-leh sæn-teo min-feng cong-nyiang, teng-tao long-tsong fah-kao.”

<sup>33</sup> 又讲一个比方拨其拉听，是介话：「天国可比像酵水，女人驮来囥勒三斗面粉中央，等到拢总发酵。」

<sup>34</sup> Yiæ-su kông keh-sing ih-tsʽih-go z-ken peh cong-nying tʽing, tu z yüong pi-fông shih-wô; feh-z pi-fông, feh teng gyi-lah kông: <sup>35</sup> hao s-teh sin-cü-nying kông-ko-liao shih-wô yiu yiao-nyiæn, z-ka wô, “Ngô we yüong pi-fông shih-wô kʽæ kʽeo; z dzong kʽæ-bih tʽin-di yi-læ kʽông-tih-go z-ken, Ngô we wô-cʽih-læ.” \[S. 78. 2.\]

<sup>34</sup> <u>耶稣</u>讲箇星一切个事干拨众人听，都是用比方说话。弗是比方，弗等其拉讲。<sup>35</sup> 好使得先知人讲过了说话有效验，是介话：「我会用比方说话开口。是从开辟天地以来囥的个事干，我会话出来。」\[S. 78. 2.\]

<sup>36</sup> KEH-TSAO Yiæ-su sæn-kʽæ keh-do-dziao nying, tseo-tsing oh-lô: Gyi meng-du tseo-long-læ, wô, “Keh din-li bô-tsʽao-go pi-fông wô-wô hyiang ah-lah dao.” <sup>37</sup> Yiæ-su we-teh gyi-lah, wô: “Tsah hao iang-ts go, ziu-z Nying-go Ng-ts; <sup>38</sup> din, ziu-z shü-ka; hao iang-ts, ziu-z tʽin-koh-go ng-ts; bô-tsʽao, ziu-z keh ôh-go cü-kwu ng-ts; <sup>39</sup> tsah bô-tsʽao go ün-kô, ziu-z mo-kwe; siu-keh, ziu-z z-shü mah-go z-ʽeo; siu-keh-go cü-kwu, ziu-z tʽin-s. <sup>40</sup> Ka-ni, tsing-ziang bô-tsʽao siu-jih-long ho-li siao-diao, tao keh z-shü mah-go z-ʽeo yia we z-ka-go: <sup>41</sup> Nying-go Ng-ts we tsʽa Gyi-go tʽin-s, dzong Gyi koh li-hyiang kyʽi siu-jih væn-pah <sup>\[1\]</sup>ta-li nying væn-ze go, teng tso fi-li z-ken cü-kwu; <sup>42</sup> pô gyi-lah tiu læ ho-lu-li: læ keh-deo yiu ngao-leh ngô-tsʽ, di-kʽoh-go sing-hyiang. <sup>43</sup> Keh-go z-ʽeo tsing-dzih nying læ gyi-lah Ah-tia koh li-hyiang we ziang nyih-deo ka kwông-liang. Yiu ng-to we tʽing go cü-kwu, kæ tʽing.

<sup>36</sup> 箇遭<u>耶稣</u>散开箇大潮人，走进屋落。其门徒走拢来，话：「箇田里稗草个比方话话向阿拉道。」<sup>37</sup> <u>耶稣</u>回答其拉，话：「扎好秧子个，就是人个儿子。<sup>38</sup> 田，就是世界；好秧子，就是天国个儿子；稗草，就是箇恶个主顾儿子。<sup>39</sup> 扎稗草个冤家，就是魔鬼；收割，就是时世末个时候；收割个主顾，就是天使。<sup>40</sup> 介呢，正像稗草收拾拢火里烧掉，到箇时世末个时候也会是介个。<sup>41</sup> 人个儿子会差其个天使，从其国里向去收拾凡百带累<sup>\[1\]</sup>人犯罪个，等做非礼事干主顾。<sup>42</sup> 把其拉丢来火炉里。来箇头有咬勒牙齿啼哭个声响。<sup>43</sup> 箇个时候正直人来其拉阿爹国里向会像日头介光亮。有耳朵会听个主顾，该听。

<sup>\[1\]*ʽÔh-tsia* *wô*, s-teh nying pæn-tih. 或者话，使得人𢲔跌。</sup>

<sup>44</sup> “Tʽin-koh yi kʽo-pi-ziang din-li kʽông-tih-go wang-dzæ; ih-go nying zing-djôh ziu kæ-sah-ts, we-leh hwun-hyi ziu kyü-kyʽi ma-diao gyi long-tsong kô-kyi, kyʽi ma keh-go din læ.

<sup>44</sup> 「天国又可比像田里囥的个横财。一个人寻着就盖煞仔，为了欢喜就归去卖掉其拢总家计，去买箇个田来。

<sup>45</sup> “Tʽin-koh yi kʽo-pi-ziang ih-go kʽah-shông, læ-tih zing hao-go cü-ts; <sup>46</sup> zing-djôh ih-lih ting dzih-din-go, ziu kyü-kyʽi ma-diao long-tsong kô-kyi, kyʽi ma keh-lih cü-ts læ.

<sup>45</sup> 「天国又可比像一个客商，来的寻好个珠子。<sup>46</sup> 寻着一粒顶值钿个，就归去卖掉拢总家计，去买箇粒珠子来。

<sup>47</sup> “Tʽin-koh yi kʽo-pi-ziang ih-ting mông, ʽô læ hæ-li, teo-tsing pah-yiang *ng*: <sup>48</sup> yi-kying mun-de, ziu tʽo-zông ngen, zo-lôh, hao-go kæn-tsing shü-dong-li, w̆a-go tiu-diao. <sup>19</sup> Z-shü mah-go z-ʽeo yia z-ka: keh-sing tʽin-s we cʽih-læ, dzong tsing-dzih nying-go: cong-nyiang feng-cʽih ôh-nying, <sup>50</sup> pô gyi-lah tiu-leh ho-lu-li: læ keh-deo; yiu ngao-leh-ngô-tsʽ di-kʽoh-go sing-hyiang.”

<sup>47</sup> 「天国又可比像一顶网，下来海里，兜进百样鱼。<sup>48</sup> 已经满了，就拖上岸，坐落，好个拣进水桶里，坏个丢掉。<sup>49</sup> 时世末个时候也是介。箇星天使会出来，从正直人个中央分出恶人，<sup>50</sup> 把其拉丢勒火炉里。来箇头有咬勒牙齿啼哭个声响。」

<sup>51</sup> Yiæ-su teng gyi-lah wô, “Keh-sing long-tsong *shih-wô* ng-lah ming-bah feh?” Gyi-lah wô, “Cü, ming-bah-go.” <sup>52</sup> Yiæ-su teng gyi-lah wô, “Sô-yi væn-pah doh-shü-nying tʽin-koh-go dao-li ʽôh-we-de, kʽo-pi-ziang ih-go kô-cü, dzong gyi tsʽông-kwʽu li-hyiang sing tong-si gyiu tong-si tu do-cʽih-læ.”

<sup>51</sup> <u>耶稣</u>等其拉话：「箇星拢总说话尔拉明白弗？」其拉话：「主，明白个。」<sup>52</sup> <u>耶稣</u>等其拉话：「所以凡百读书人天国个道理学会了，可比像一个家主，从其仓库里向新东西旧东西都驮出来。」

<sup>53</sup> YIÆ-SU kông-hao keh-sing pi-fông shih-wô, ziu li-kʽæ keh-deo; <sup>54</sup> tseo tao Zi-go peng di-fông, læ gyi-lah jü-we-dông-li kông dao-li peh gyi-lah tʽing; s-teh gyi-lah kyʽih-hoh, z-ka wô, “Keh-go Nying dzong ʽah-li ka teh-djôh keh-go tsʽong-ming, teng keh-sing jing-tsih? <sup>55</sup> Gyi kyʽi feh-z keh moh-ziang s-vu-go Ng-ts? Gyi ah-nyiang kyʽi feh-z kyiao-leh Mô-li-üô? Gyi hyüong-di *kyʽi* *feh-z* *kyiao-leh* Yüô-kôh, Iah-si, Si-meng, Yiu-da? <sup>56</sup> Gyi tsi-me kyʽi feh-z long-tsong teng ah-lah tso di-fông djü-tong? Ka-ni, Gyi dzong ʽah-li teh-djôh keh-sing long-tsong z-ken?” <sup>57</sup> Ziu in-tseng kyʽi-diao Gyi. Yiæ-su teng gyi-lah wô, “Sin-cü-nying, ziah feh-z læ gyi-zi-go di-fông zi-go oh-lô, tsæ-ve m-tʽi-min-go.” <sup>58</sup> We-leh gyi-lah feh siang-sing go yün-kwu, Gyi læ keh-deo m̆-teh tso to-siao jing-tsih.

<sup>53</sup> <u>耶稣</u>讲好箇星比方说话，就离开箇头。<sup>54</sup> 走到自个本地方，来其拉聚会堂里讲道理拨其拉听。使得其拉吃𢞕，是介话：「箇个人从何里介得着箇个聪明，等箇星神迹？<sup>55</sup> 其岂弗是箇木匠师父个儿子？其阿娘岂弗是叫勒<u>马利亚</u>？其兄弟岂弗是叫勒<u>雅各</u>、<u>约西</u>、<u>西门</u>、<u>犹大</u>？<sup>56</sup> 其姊妹岂弗是拢总等阿拉做地方住东？介呢，其从何里得着箇星拢总事干？」<sup>57</sup> 就嫌憎弃掉其。<u>耶稣</u>等其拉话：「先知人，若弗是来其自个地方自个屋落，再𫧃呒体面个。」<sup>58</sup> 为了其拉弗相信个缘故，其来箇头呒得做多少神迹。

---

### Mt. XIV.

KEH-GO z-ʽeo <sup>\[1\]</sup>væn-wông Hyi-lih tʽing-meng Yiæ-su-go ming-sing, <sup>2</sup> ziu teng dzing-ts wô, “Keh z ʽAng-si-li-go Iah-ʽen: gyi z dzong si-nying cong-nyiang weh-cün-læ-go; keh-lah we hyin-cʽih keh-sing jing-tsih læ.”

箇个时候藩王<sup>\[1\]</sup><u>希律</u>听闻<u>耶稣</u>个名声，<sup>2</sup> 就等臣子话：「箇是行洗礼个<u>约翰</u>。其是从死人中央活转来个，箇勒会显出箇星神迹来。」

<sup>\[1\] Y. ʽE. 32. 耶（稣）后（头）32（年）。（原注）</sup>

(<sup>3</sup> Keh-go Hyi-lih *zin-deo* <sup>\[1\]</sup>we-leh gyi hyüong-di Fi-lih-go lao-nyüing Hyi-lo-ti-go z-ken, kʽô Iah-ʽen bo-ts, kwæn læ lao-kæn-li. <sup>4</sup> Ing-we Iah-ʽen teng Hyi-lih wô, “Ng feh ing-kæ cʽü gyi.” <sup>5</sup> *Hyi-lih* tang-tsiang sah Iah-ʽen, *tsih-z* pʽô pah-sing, ing-we gyi-lah sön gyi z sin-cü-nying. <sup>6</sup> Hyi-lih <sup>\[2\]</sup>tso-sang z-ʽeo, Hyi-lo-ti-go nön læ <sup>\[3\]</sup>tông-min-zin tʽiao-vu, peh Hyi-lih hwun-hyi. <sup>7</sup> Keh-lah vah-tsiu, ing-hyü peh nyiang-ts ze-bin iao soh-go tong-si. <sup>8</sup> Nyiang-ts be ah-nyiang tʽiao-so, ziu wô, “ʽAng-si-li Iah-ʽen-go deo, bun-li tsi-ts, dông-deo peh ngô.” <sup>9</sup> Koh-wông ziu iu-meng: tsih-z we-leh vah-ko-tsiu, yi we-leh dong-zih-go nying-kʽah læ-tong, keh-lah feng-fu peh gyi. <sup>10</sup> Ziu tsʽa nying tao lao-kæn-li kyʽi tsæn Iah-ʽen-go deo. <sup>11</sup> Gyi-go deo bun-li tsi-ts do-læ, ziu kao-fu nyiang-ts; *nyiang-ts* do-kyʽi peh ah-nyiang. Iah-ʽen-go meng-du tseo-læ, tsiang gyi s-siu en-tsông-hao; ziu kyʽi kao-su Yiæ-su.)

（<sup>3</sup> 箇个<u>希律</u>前头为了<sup>\[1\]</sup>其兄弟<u>腓力</u>个老𭑸<u>希罗底</u>个事干，抲<u>约翰</u>缚仔，关来牢监里。<sup>4</sup> 因为<u>约翰</u>等<u>希律</u>话：「尔弗应该娶其。」<sup>5</sup> <u>希律</u>打账杀<u>约翰</u>，只是怕百姓，因为其拉算其是先知人。<sup>6</sup> <u>希律</u>做生<sup>\[2\]</sup>时候，<u>希罗底</u>个囡来当面前<sup>\[3\]</sup>跳舞，拨<u>希律</u>欢喜。<sup>7</sup> 箇勒罚咒，应许拨娘子随便要啥个东西。<sup>8</sup> 娘子被阿娘挑唆，就话：「行洗礼<u>约翰</u>个头，盘里𣥼仔，荡头拨我。」<sup>9</sup> 国王就忧闷。只是为了罚过咒，又为了同席个人客来东，箇勒吩咐拨其。<sup>10</sup> 就差人到牢监里去斩<u>约翰</u>个头。<sup>11</sup> 其个头盘里𣥼仔驮来，就交付娘子。娘子驮去拨阿娘。<u>约翰</u>个门徒走来，将其尸首安葬好；就去告诉<u>耶稣</u>。）

<sup>\[1\] Y. ʽE. 30. 耶（稣）后（头）30（年）。（原注）</sup>

<sup>\[2\] Y. ʽE. 32. 耶（稣）后（头）32（年）。（原注）</sup>

<sup>\[2\] *Peng-veng*, tông-cong-nyiang. 本文，当中央。（原注）</sup>

<sup>13</sup> Yiæ-su tʽing-meng ziu li-kʽæ keh-deo, lôh jün, s-ʽô tao ih-tʽah kwʽông-iæ di-fông kyʽi. Yiu ih-do-dziao nying teh-cü, ziu dzong kôh zing-li bu-ʽang keng-leh Gyi kyʽi. <sup>14</sup> Yiæ-su tseo-cʽih-læ, kʽen-kyin yiu ih-do-dziao nying, ziu æ-lin gyi-lah, i-hao gyi-lah cong-nyiang yiu-bing-go cü-kwu.

<sup>13</sup> <u>耶稣</u>听闻就离开箇头，落船，私下到一埭旷野地方去。有一大潮人得知，就从各城里步行跟勒其去。<sup>14</sup> <u>耶稣</u>走出来，看见有一大潮人，就哀怜其拉，医好其拉中央有病个主顾。

<sup>15</sup> Tao yia-kwʽa, meng-du tseo-long-læ, teng Gyi wô, “Dông-deo z kwʽông-iæ di-fông, z-ʽeo yi-kying dzi-de; hao sæn-kʽæ keh-do-dziao nying, peh gyi-lah tao keh-sing hyiang-tsʽeng zi kyʽi ma kyʽüoh-zih kyʽi.” <sup>16</sup> Yiæ-su teng meng-du wô, “Gyi-lah peh-pih kyʽi; ng-lah hao peh gyi kyʽüoh.” <sup>17</sup> Meng-du teng Gyi wô, “Ah-lah dông-deo tsih yiu ng-go mun-deo liang-kwang ng læ-tong.” <sup>18</sup> Gyi wô, “Do-læ peh Ngô.” <sup>19</sup> *Yiæ-su* ziu feng-fu keh-do-dziao nying tsʽing-tsʽao di-zông zo-tæn-lôh; do-leh keh ng-go mun-deo liang-kwang ng, deo dæ-kyʽi hyiang tʽin tsʽæn-nyiæn-kyi; ziu pʽah-kʽæ mun-deo, kao-fu meng-du; meng-du *feng* *peh* keh-do-dziao nying. <sup>20</sup> Long-tsong tu kyʽüoh-ko, yi kyʽüoh-pao-de: kyʽüoh-dzing-go ling-se siu-jih-long, yiu mun-mun jih-nyi læn. <sup>21</sup> kyʽüoh-go cü-kwu, nen iah-læ yiu ng-tsʽin, nyü-nying siao-nying dzæ-nga.

<sup>15</sup> 到夜快，门徒走拢来，等其话：「荡头是旷野地方，时候已经迟了，好散开箇大潮人，拨其拉到箇星乡村自去买吃食去。」<sup>16</sup> <u>耶稣</u>等门徒话：「其拉不必去，尔拉好拨其吃。」<sup>17</sup> 门徒等其话：「阿拉荡头只有五个馒头两梗鱼来东。」<sup>18</sup> 其话：「驮来拨我。」<sup>19</sup> <u>耶稣</u>就吩咐箇大潮人青草地上坐带落。驮勒箇五个馒头两梗鱼，头抬起向天忏念记。就𤖼开馒头，交付门徒。门徒分拨箇大潮人。<sup>20</sup> 拢总都吃过，又吃饱了。吃剩个零碎收拾拢，有满满十二篮。<sup>21</sup> 吃个主顾，男约来有五千，女人小人在外。

<sup>22</sup> Yiæ-su ze-siu tsʽe meng-du lôh jün, sin tao te-ngen kyʽi; *Zi* *iao* *teng* tao sæn-kʽæ keh-do-dziao nying. <sup>23</sup> Keh-do-dziao nying sæn-kʽæ-ts, tseo-zông sæn-teng, s-ʽô kyʽi tao-kao. Yi-kying yia-kwʽa, Gyi doh-zi læ-kæn: <sup>24</sup> dæn-z jün læ hæ cong-nyiang læ-kæn, be lông dông-læ-dông-kyʽi; ing-we teo-fong yün-kwu.

<sup>22</sup> <u>耶稣</u>随手催门徒落船，先到对岸去。自要等到散开箇大潮人。<sup>23</sup> 箇大潮人散开仔，走上山顶，私下去祷告。已经夜快，其独自来间。<sup>24</sup> 但是船来海中央来间，被浪荡来荡去；因为斗风缘故。

<sup>25</sup> Tông-yia s-kang z-ʽeo, Yiæ-su tao meng-du u-dông læ; z hæ min-teng ka tseo-leh-læ. <sup>26</sup> Meng-du kʽen-kyin Gyi hæ min-teng læ-kæn tseo, kyʽih-hoh, wô, “Keh z ih-go hyin-ling:” we-leh pʽô, ziu wæ ih-sing eo-kyʽi-læ. <sup>27</sup> Yiæ-su lih-kʽeh teng gyi-lah kông ih-sing, z-ka wô, “Fông-sing; z Ngô; hao-vong pʽô.” <sup>28</sup> Pe-teh we-teh Gyi, wô, “Cü, ziah z Ng, hao eo ngô shü min-teng tao Ng u-sen læ.” <sup>29</sup> Gyi wô, “Hao læ.” Pe-teh ziu dzong jün-li tʽiao-lôh, shü min-teng ka tseo, iao tao Yiæ-su u-sen kyʽi. <sup>30</sup> Kʽen-kyin fong mang, pʽô-kyʽi-læ-de; iao dzing-lôh-kyʽi, ziu wæ-sing eo-kyʽi-læ, wô, “Cü, kyiu ngô.” <sup>31</sup> Yiæ-su lih-kʽeh sing-cʽih siu cô gyi, teng gyi wô, “Ng siao siang-sing go cü-kwu, dza-we nyi-sing?” <sup>32</sup> Gyi-lah tseo-tsing jün-li, fong ziu sih-de. <sup>33</sup> Jün-li-go nying tu læ pa Gyi, z-ka wô, “Ng tsing-tsing z Jing-ming-go Ng-ts.”

<sup>25</sup> 当夜四更时候，<u>耶稣</u>到门徒乌荡来，是海面顶介走勒来。<sup>26</sup> 门徒看见其海面顶来间走，吃𢞕，话：「箇是一个显灵。」为了怕，就怀一声讴起来。<sup>27</sup> <u>耶稣</u>立刻等其拉讲一声，是介话：「放心，是我，好甮怕。」<sup>28</sup> <u>彼得</u>回答其，话：「主，若是尔，好讴我水面顶到尔乌碎来。」<sup>29</sup> 其话：「好来。」<u>彼得</u>就从船里跳落，水面顶介走，要到<u>耶稣</u>乌碎去。<sup>30</sup> 看见风猛，怕起来了，要沉落去，就怀声讴起来，话：「主，救我。」<sup>31</sup> <u>耶稣</u>立刻伸出手揸其，等其话：「尔小相信个主顾，咋会疑心？」<sup>32</sup> 其拉走进船里，风就息了。<sup>33</sup> 船里个人都来拜其，是介话：「尔真真是神明个儿子。」

<sup>34</sup> Gyi-lah du-ko tao Keh-nyi-sah-leh di-fông. <sup>35</sup> Keh-tʽah di-fông-go nying nying-teh Gyi, ziu tsʽa nying s-deh-lön-kyʽün kyʽi *tʽong-cü*, long-tsong yiu-bing-go cü-kwu tu ta tao Gyi u-sen læ-de; <sup>36</sup> gyiu-gyiu Gyi tæn-tsih peh gyi-lah en-en Gyi i-zông ken-den: z en-go cü-kwu tu hao-de.

<sup>34</sup> 其拉渡过到<u>革尼撒勒</u>地方。<sup>35</sup> 箇埭地方个人认得其，就差人四凸乱圈去通知，拢总有病个主顾都带到其乌碎来了。<sup>36</sup> 求求其单只拨其拉按按其衣裳衦头，是按个主顾都好了。

---

### Mt. XV.

KEH-GO z-ʽeo Yiæ-lu-sah-leng-go doh-shü-nying teng Fah-li-sæ nying tseo tao Yiæ-su u-sen læ, wô, <sup>2</sup> “Ng-go meng-du soh z-ken we-be tsu-tsong djün-lôh-læ-go kwu-tin, kyʽüoh-væn z-ʽeo feh tsôh gyiang siu?” <sup>3</sup> Yiæ-su we-teh gyi-lah, wô, “Ng-lah soh z-ken, we-leh ng-lah djün-lôh-læ-go kwu-tin, kyʽi we-be Jing-ming-go lih-fah ni? <sup>4</sup> Jing-ming feng-fu, z-ka wô, ‘Yüong kying-djong ng-go vu-meo;’ \[C. 2. 12.\] yi wô, ‘Zôh-mô ah-tia ʽôh-tsia ah-nyiang cü-kwu, pih iao bæn gyi si-ze.’ \[C. 21. 17.\] <sup>5</sup> Dæn-z ng-lah wô, ‘Ziah yiu nying teng gyi ah-tia ôh-tsia ah-nyiang wô, Ngô ing-tông tao ng go hao-cʽü, tu tseng-kyʽi *peh* *Jing-ming* *de*; <sup>6</sup> gyi ziu hao-vong kying-djong gyi ah-tia teng ah-nyiang.’ Z-ka, we-leh ng-lah djün-lôh-læ-go kwu-tin fi-diao Jing-ming-go lih-fah. <sup>7</sup> Kô-hao-nying! Yi-sæ-üô ts-tin ng-lah yü-sin kông-go shih-wô jih-dzæ z-go; gyi wô, <sup>8</sup> ‘Keh-go pah-sing kʽeo-li tsʽing-gying Ngô, cü-pô kying-djong Ngô; tsih-z gyi-lah-go sing teng Ngô li-yün. <sup>9</sup> Gyi-lah yüong nying-go feng-fu tông *Jing-ming-go* kao-hyüing, z bah-lih-lih voh-z Ngô.’ \[Y. 29.13.\]”

箇个时候<u>耶路撒冷</u>个读书人等<u>法利赛</u>人走到<u>耶稣</u>乌碎来，话：<sup>2</sup> 「尔个门徒啥事干违背祖宗传落来个古典，吃饭时候弗作滰手？」<sup>3</sup> <u>耶稣</u>回答其拉，话：「尔拉啥事干，为了尔拉传落来个古典，去违背神明个律法呢？<sup>4</sup> 神明吩咐，是介话：『用敬重尔个父母；』\[C. 2. 12.\] 又话：『𧮙骂阿爹或者阿娘主顾，必要办其死罪。』\[C. 21. 17.\] <sup>5</sup> 但是尔拉话：『若有人等其阿爹或者阿娘话，我应当到尔个好处，都尊起拨神明了。<sup>6</sup> 其就好甮敬重其阿爹等阿娘。』是介，为了尔拉传落来个古典废掉神明个律法。<sup>7</sup> 假好人！<u>以赛亚</u>指点尔拉预先讲个说话实在是个，其话：<sup>8</sup> 『箇个百姓口里亲近我，嘴巴敬重我，只是其拉个心等我离远。<sup>9</sup> 其拉用人个吩咐当神明个教训，是白力力服侍我。』\[Y. 29.13.\]」

<sup>10</sup> *Yiæ-su* ziu eo-long keh-dziao nying, teng gyi-lah wô, “Ng-lah kæ tʽing, yia yüong ming-bah: <sup>11</sup> feh-z tseo-tsing cü-pô-li go tong-si we long nying ao-tsao; tsih-yiu dzong cü-pô-li cʽih-læ-go, keh z we long gyi ao-tsao.”

<sup>10</sup> <u>耶稣</u>就讴拢箇潮人，等其拉话：「尔拉该听，也用明白。<sup>11</sup> 弗是走进嘴巴里个东西会弄人鏖糟，只有从嘴巴里出来个，箇是会弄其鏖糟。」

<sup>12</sup> Keh-tsao Gyi meng-du tseo-long-læ, teng Gyi wô, “Fah-li-sæ nying tʽing-meng keh-kyü shih-wô ông-de, Ng teh-cü feh?” <sup>13</sup> Yiæ-su we-teh wô, “Væn-pah feh-z Ngô tʽin-zông Ah-tia cong-tih-go jü, tsong we lin keng bah-diao. <sup>14</sup> Ng-lah vong kyʽi kwun gyi: gyi-lah z hah-ts læ-tih ling hah-ts-go lu. Ziah-z hah-ts ling hah-ts, liang-ʽô tu we tih-lôh den-li.”

<sup>12</sup> 箇遭其门徒走拢来，等其话：「<u>法利赛</u>人听闻箇句说话怏了，尔得知弗？」<sup>13</sup> <u>耶稣</u>回答话：「凡百弗是我天上阿爹种的个树，总会连根拔掉。<sup>14</sup> 尔拉甮去管其。其拉是瞎子来的领瞎子个路。若是瞎子领瞎子，两下都会跌落窞里。」

<sup>15</sup> Pe-teh kʽæ kʽeo teng Gyi wô, “Keh-go pi-fông wô-wô hyiang ah-lah dao.” <sup>16</sup> Yiæ-su wô, “Lin ng-lah tao jü-kying wa we feh ming-bah! <sup>17</sup> Soh wa feh hyiao-teh, væn-pah tseo-tsing cü-pô-li go tong-si z ʽang-lôh du-bi, ziu ka-cʽih kʽang-ts-li de? <sup>18</sup> dæn-z cü-pô-li tseo-cʽih-læ-go, z dzong sing-li ka fah-cʽih-læ; keh z we long gyi ao-tsao go. <sup>19</sup> Ing-we ôh-go tsʽeng-deo, tso hyüong-siu, tʽeo lao-nyüing, biao piao-ts, tso dao-zeh, tso kô te-tsing, teng pông-hwe shih-wô, tu z dzong sing-li ka fah-cʽih-læ: <sup>20</sup> keh-sing z we long nying ao-tsao go: dæn-z feh gyiang siu kyʽüoh-væn feh we long nying ao-tsao.”

<sup>15</sup> <u>彼得</u>开口等其话：「箇个比方话话向阿拉道。」<sup>16</sup> <u>耶稣</u>话：「连尔拉到如今还会弗明白！<sup>17</sup> 啥还弗晓得，凡百走进嘴巴里个东西是行落肚皮，就介出坑子里了？<sup>18</sup> 但是嘴巴里走出来个，是从心里介发出来，箇是会弄其鏖糟个。<sup>19</sup> 因为恶个忖头，做凶手，偷老𭑸，嫖婊子，做盗贼，做假对证，等谤毁说话，都是从心里介发出来。<sup>20</sup> 箇星是会弄人鏖糟个。但是弗滰手吃饭弗会弄人鏖糟。」

<sup>21</sup> YIÆ-SU li-kʽæ keh-deo, tsæn tao Tʽe-lo Si-teng siang-gying-go di-fông. <sup>22</sup> Kʽeo-kʽeo yiu ih-go Kyüô-nen-go nyü-nying dzong keh-go di-ka tseo-cʽih-læ, hyiang-hyiang eo Gyi, z-ka wô, “Cü, Da-bih-go ʽEo-dæ, æ-lin ngô: ngô-go nön zia-bing sang-leh li-ʽæ-go.” <sup>23</sup> Yiæ-su ih-kyü tu feh we-teh gyi. Meng-du ziu tseo-long-læ, tsʽing-meng Gyi, wô, “Hao peh gyi kyʽi; ing-we ah-lah ʽeo-pe gyi wæ-wæ læ-tih hyiang.” <sup>24</sup> Yiæ-su we-teh, z-ka wô, “Ngô z tæn-tsih vong-tsʽa tao Yi-seh-lih keh-dzoh shih-diao-kæn-go yiang u-dông læ-go.” <sup>25</sup> Keh-go nyü-nying tseo-long, pa-pa Gyi, wô, “Cü, pông-dzu ngô.” Yiæ-su we-teh *gyi*, wô, “M-neh hao do ng-nô-go kyʽüoh-zih tiu peh wun-kyi.” Gyi wô, “Cü, z-go: ing-we wun-kyi yia kyʽüoh cü-nying-kô coh-teng-ʽô tih-lôh-go ling-se.” <sup>28</sup> Keh-tsao Yiæ-su we-teh gyi, wô, “Nyü-nying, ng siang-sing-go sing do-go: hao i ng-go sing-nyün ka tso.” Gyi-go nön tông-z ziu hao-de.

<sup>21</sup> <u>耶稣</u>离开箇头，趱到<u>推罗</u>、<u>西顿</u>相近个地方。<sup>22</sup> 扣扣有一个迦南个女人从箇个地界走出来，响响讴其，是介话：「主，<u>大辟</u>个后代，哀怜我。我个囡邪病生勒厉害个。」<sup>23</sup> <u>耶稣</u>一句都弗回答其。门徒就走拢来，请问其，话：「好拨其去，因为阿拉后背其怀怀来的响。」<sup>24</sup> <u>耶稣</u>回答，是介话：「我是单只奉差到<u>以色列</u>箇族失掉间个羊乌荡来个。」<sup>25</sup> 箇个女人走拢，拜拜其，话：「主，帮助我。」<u>耶稣</u>回答其，话：「呒得好驮儿囡个吃食丢拨黄狗。」其话：「主，是个。因为黄狗也吃主人家桌凳下跌落个零碎。」<sup>28</sup> 箇遭<u>耶稣</u>回答其，话：「女人，尔相信个心大个。好依尔个心愿介做。」其个囡当时就好了。

<sup>29</sup> YIÆ-SU li-kʽæ keh-deo, tang Kyüô-li-li hæ pin-yin ka kyʽi; tseo-zông ih-zo sæn-teng, zo-kæn. <sup>30</sup> Yiu ih-do-dziao nying ta-ling kwa-kyiah, hah-ngæn, ô-ts, dzæn-kyʽüih-peh-djün-go, teng hyü-to bih-go *bing-nying*, tseo-long Yiæ-su u-sen læ, fông læ Gyi-go kyiah-ʽô; Gyi ziu teng gyi-lah i-hao-de: <sup>31</sup> s-teh keh-do-dziao nying kʽen-kyin ô-ts læ-tih kông, dzæn-kyʽüih-go wun-djün, kwa-kyiah-go læ-tih tseo, hah-ngæn læ-tih kʽen, tu hyi-gyi; ziu tsæn-me keh-we Yi-seh-lih-go Jing-ming.

<sup>29</sup> <u>耶稣</u>离开箇头，打<u>加利利</u>海边沿介去。走上一座山顶，坐间。<sup>30</sup> 有一大潮人带领拐脚，瞎眼，哑子，残缺不全个，等许多别个病人，走拢<u>耶稣</u>乌碎来，放来其个脚下。其就等其拉医好了。<sup>31</sup> 使得箇大潮人看见哑子来的讲，残缺个完全，拐脚个来的走，瞎眼来的看，都稀奇。就赞美箇位<u>以色列</u>个神明。

<sup>32</sup> Yiæ-su eo-long Gyi meng-du, wô, “Ngô æ-lin keh-dziao nying, ing-we teng Ngô dô-kô læ-tong yi-kying sæn nyih de, *næn-kæn* m-kao hao kyʽüoh: Ngô yia feh iao peh gyi-lah ngo-leh kyʽi, kʽong-pʽô lu-li iao tʽeh-lih.” <sup>33</sup> Meng-du teng Gyi wô, “Ah-lah læ kwʽông-iæ di-fông ʽah-li-læ yiu keh-tang kyʽüoh-zih, hao peh ka ih-do-dziao nying kyʽüoh-pao ni?” <sup>34</sup> Yiæ-su teng gyi-lah wô, “Ng-lah yiu kyi-go mun-deo læ-tong?” Gyi-lah wô, “Tsʽih-go; wa-yiu kyi-kwang siao-siao ng.” <sup>35</sup> *Yiæ-su* ziu feng-fu keh-dziao nying di-yiang-li zo-tæn-lôh: <sup>36</sup> do-leh keh tsʽih-go mun-deo teng keh-sing ng, zia-hao-ts, pʽah-kʽæ, kao-fu meng-du; meng-du *feng* *peh* keh-dziao nying. <sup>37</sup> Long-tsong tu kyʽüoh-ko, yi kyʽüoh-pao-de: siu-jih kyʽüoh-dzing-go ling-se, yiu mun-mun tsʽih læn. <sup>38</sup> Kyʽüoh-go cü-kwu, nen yiu s-tsʽin, nyü-nying siao-nying dzæ-nga.

<sup>32</sup> <u>耶稣</u>讴拢其门徒，话：「我哀怜箇潮人，因为等我大家来东已经三日了，难间呒告好吃。我也弗要拨其拉饿勒去，恐怕路里要脱力。」<sup>33</sup> 门徒等其话：「阿拉来旷野地方何里来有箇打吃食，好拨介一大潮人吃饱呢？」<sup>34</sup> <u>耶稣</u>等其拉话：「尔拉有几个馒头来东？」其拉话：「七个，还有几梗小小鱼。」<sup>35</sup> <u>耶稣</u>就吩咐箇潮人地垟里坐带落。<sup>36</sup> 驮勒箇七个馒头等箇星鱼，谢好仔，𤖼开，交付门徒。门徒分拨箇潮人。<sup>37</sup> 拢总都吃过，又吃饱了。收拾吃剩个零碎，有满满七篮。<sup>38</sup> 吃个主顾，男有四千，女人小人在外。

<sup>39</sup> *Yiæ-su* sæn-kʽæ keh-do-dziao nying, ziu lôh jün, tao Meh-da-lah-go di-ka læ.

<sup>39</sup> <u>耶稣</u>散开箇大潮人，就落船，到<u>抹大拉</u>个地界来。

---

### Mt. XVI.

Keh-tsao Fah-li-sæ nying teng Sah-tʽu-kæ nying tseo-long-læ s-s Yiæ-su, tsʽing Gyi hyin-cʽih ih-go tʽin-li-go ziao-deo peh gyi-lah kʽen. <sup>2</sup> Yiæ-su we-teh gyi-lah, wô, “Yia-kwʽa z-ʽeo ng-lah wô, ‘*Yiu* hao tʽin-kô; ing-we tʽin yiu ʽong-ngô:’ <sup>3</sup> tsao tʽin-nyiang *yi* *wô*, ‘Kyih-mih *yiu* fong-yü; ing-we tʽin yiu ʽong-ngô teng heh-kyʽi.’ Kô-hao-nying! kyʽi bin-pih tʽin-li-go siang-mao, ng-lah tao hyiao-teh-go; *yin-dzæ* z-shü-go ziao-deo, dza-we bin-feh-cʽih ni? <sup>4</sup> *Keh-go* hyüong-ôh kæn-ying-go shü-dæ iao-siang gyiu ziao-deo: djü-leh sin-cü Iah-nô-go ziao-deo ts-nga, tsong feh peh gyi *kʽen* soh-go ziao-deo.” Ziu li-kʽæ gyi-lah kyʽi-de.

箇遭<u>法利赛</u>人等<u>撒土该</u>人走拢来试试<u>耶稣</u>，请其显出一个天里个兆头拨其拉看。<sup>2</sup> <u>耶稣</u>回答其拉，话：「夜快时候尔拉话：『有好天家，因为天有红牙。』<sup>3</sup> 早天亮又话：『今末有风雨，因为天有红牙等黑气。』假好人！去辨别天里个相貌，尔拉倒晓得个，现在时世个兆头，咋会辨弗出呢？<sup>4</sup> 箇个凶恶奸淫个世代要想求兆头。除了先知<u>约拿</u>个兆头之外，总弗拨其看啥个兆头。」就离开其拉去了。

<sup>5</sup> Meng-du du-ko keh-ngen, mông-kyi ta kyʽüoh-zih. <sup>6</sup> Yiæ-su teng gyi-lah wô, “Yüong siao-sing kwu-djôh Fah-li-sæ nying teng Sah-tʽu-kæ nying-go kao-shü.” <sup>7</sup> Meng-du ziu dô-kô nyi-leng, z-ka wô, “*Keh* *z* we-leh ah-lah feh ta mun-deo go yün-kwu.” <sup>8</sup> Yiæ-su hyiao-teh, ziu teng gyi-lah wô, “Siao siang-sing go cü-kwu, ng-lah dza-we-we-leh feh ta mun-deo læ-tih nyi-leng? <sup>9</sup> Soh wa feh ming-bah, soh feh kyi-teh keh ng-tsʽin nying ng-go mun-deo *z-ken*, ng-lah siu-jih *ling-se* yiu kyi læn? <sup>10</sup> Wa-yiu keh s-tsʽin nying tsʽih-go mun-deo *z-ken*, siu-jih *ling-se* yiu kyi læn? <sup>11</sup> Ng-lah dza-we feh ming-bah, Ngô eo ng-lah kwu-djôh Fah-li-sæ nying teng Sah-tʽu-kæ nying-go kao-shü, bing feh-z ts-tin mun-deo?” <sup>12</sup> Keh-tsao gyi-lah hyiao-teh *Yiæ-su* feh-z eo kwu-djôh mun-deo-go kao-shü; z *iao* *gyi* *kwu-djôh* Fah-li-sæ teng Sah-tʽu-kæ nying-go dao-li.

<sup>5</sup> 门徒渡过箇岸，忘记带吃食。<sup>6</sup> <u>耶稣</u>等其拉话：「用小心顾着<u>法利赛</u>人等<u>撒土该</u>人个酵水。」<sup>7</sup> 门徒就大家议论，是介话：「箇是为了阿拉弗带馒头个缘故。」<sup>8</sup> <u>耶稣</u>晓得，就等其拉话：「小相信个主顾，尔拉咋会为了弗带馒头来的议论？<sup>9</sup> 啥还弗明白，啥弗记得箇五千人五个馒头事干，尔拉收拾零碎有几篮？<sup>10</sup> 还有箇四千人七个馒头事干，收拾零碎有几篮？<sup>11</sup> 尔拉咋会弗明白，我讴尔拉顾着<u>法利赛</u>人等<u>撒土该</u>人个酵水，并弗是指点馒头？」<sup>12</sup> 箇遭其拉晓得<u>耶稣</u>弗是讴顾着馒头个酵水，是要其顾着<u>法利赛</u>等<u>撒土该</u>人个道理。

<sup>13</sup> YIÆ-SU tseo tao Fi-lih-go Kæ-sah-li-üô di-fông, ziu meng Gyi meng-du, z-ka wô, “Ngô, Nying-go Ng-ts, nying-kô wô Ngô z jü?” <sup>14</sup> Gyi-lah wô, “Yiu-teh *wô* z ʽAng-si-li-go Iah-ʽen; yiu-teh *wô* z Yi-li-üô; wa-yiu *wô* z Yiæ-li-mi, ʽôh-tsia sin-cü-nying nen-cong ih-go.” <sup>15</sup> *Yiæ-su* teng gyi-lah wô, “Ng-lah wô Ngô z jü?” <sup>16</sup> Si-meng Pe-teh we-teh, z-ka wô, “Ng z keh-we Kyi-toh, keh weh-go Jing-ming-go Ng-ts.”

<sup>13</sup> <u>耶稣</u>走到<u>腓力</u>个<u>该撒利亚</u>地方，就问其门徒，是介话：「我，人个儿子，人家话我是谁？」<sup>14</sup> 其拉话：「有得话是行洗礼个<u>约翰</u>；有得话是<u>以利亚</u>；还有话是<u>耶利米</u>，或者先知人内中一个。」<sup>15</sup> <u>耶稣</u>等其拉话：「尔拉话我是谁？」<sup>16</sup> <u>西门彼得</u>回答，是介话：「尔是箇位<u>基督</u>，箇活个神明个儿子。」

<sup>17</sup> Yiæ-su we-teh gyi, wô, “Si-meng Pô-Iah-nô, ng yiu foh-kyʽi: ing-we *keh-go* *z-ken* feh-z nyüoh-sing teng hyüih-kyʽi hyin-cʽih-læ peh ng hyiao-teh, z Ngô tʽin-zông-go Ah-tia *hyin-cʽih-læ-go*. <sup>18</sup> Wa-yiu Ngô wô hyiang ng dao, Ng z <sup>\[1\]</sup>Pe-teh; læ keh-kwʽe zah-deo-zông Ngô iao kyʽi-zao Ngô-go kong-we; ing-s-go shü-dao yia long gyi feh-ko. <sup>19</sup> Tʽin-koh-go yiah-z Ngô we kao-dæ ng: væn-pah læ di-ʽô ng sô bo-djü-go, læ tʽin-zông yia we bo-djü gyi; læ di-ʽô ng sô sih-fông-go, læ tʽin-zông yia we sih-fông gyi.”

<sup>17</sup> <u>耶稣</u>回答其，话：「<u>西门巴约拿</u>，尔有福气。因为箇个事干弗是肉身等血气显出来拨尔晓得，是我天上个阿爹显出来个。<sup>18</sup> 还有我话向尔道，尔是<u>彼得</u><sup>\[1\]</sup>，来箇块石头上我要去造我个公会，阴司个势道也弄其弗过。<sup>19</sup> 天国个钥匙我会交代尔。凡百来地下尔所缚住个，来天上也会缚住其；来地下尔所释放个，来天上也会释放其。」

<sup>\[1\] Pe-teh *go* *ka-shih* *ziu-z*, zah-deo. <u>彼得</u>个解说就是石头。（原注）</sup>

<sup>20</sup> Keh-tsao ting-côh Gyi meng-du, m-nao teng nying-kô wô Gyi z Yiæ-su keh-we Kyi-toh.

<sup>20</sup> 箇遭叮嘱其门徒，呒得好等人家话其是<u>耶稣</u>箇位<u>基督</u>。

<sup>31</sup> DZONG-TSʽ-YI-ʽEO Yiæ-su tʽong-cü meng-du, Gyi-zi pih iao tao Yiæ-lu-sah-leng kyʽi, læ tsiang-lao tsi-s-deo doh-shü-nying siu-li ziu hyü-to kwʽu-næn, peh gyi-lah long-sah, tao di-sæn nyih yi weh-cün-læ. <sup>22</sup> Pe-teh te-te Gyi, læn-tsu Gyi, z-ka wô, “Cü! hao-sing shih-wô! Ng tsong feh we pʽong-djôh keh-go *kwʽu-næn*.” <sup>23</sup> Yiæ-su nyin-cün, teng Pe-teh wô, “Sah-dæn, tseo-ko; ng z Ngô-go tsu-kah-sing: ing-we ng feh liu-sing Jing-ming-go z-ken, tæn *liu-sing* nying-go z-ken.”

<sup>21</sup> 从此以后<u>耶稣</u>通知门徒，其自必要到<u>耶路撒冷</u>去，来长老祭司头读书人手里受许多苦难，拨其拉弄煞，到第三日又活转来。<sup>22</sup> <u>彼得</u>𠡒𠡒其，拦阻其，是介话：「主！好心说话！尔总弗会碰着箇个苦难。」<sup>23</sup> <u>耶稣</u>扭转，等<u>彼得</u>话：「<u>撒但</u>，走过。尔是我个阻隔心。因为尔弗留心神明个事干，单留心人个事干。」

<sup>24</sup> Keh-tsao Yiæ-su teng meng-du wô, “Ziah yiu nying iao keng-djôh Ngô, pih iao pʽih-diao zi-go sing-siang, pe-leh zi jih-z-kô ka læ keng Ngô. <sup>25</sup> Væn-pah iao pao-djün zi <sup>\[1\]</sup>sing-ming cü-kwu, *fæn-cün* we sông-diao gyi; we-leh Ngô *kʽeng* sông-diao sing-ming cü-kwu, *fæn-cün* we zing-djôh gyi. <sup>26</sup> Ziah yiu nying teh-djôh pin-tʽin-ʽô-go *dzæ-veh*, shih-diao zi-go <sup>\[2\]</sup>weh-ling, ka yiu soh-go ih-cʽü ni? ʽÔh-tsia ih-go nying hao pô soh-go tong-si kyʽi cʽü-joh gyi weh-ling ma? <sup>27</sup> Ing-we Nying-go Ng-ts ziu-leh Gyi Ah-tia-go yüong-wô, we teng Gyi tʽin-s dô-kô læ-gyi: keh-go z-ʽeo pih-ding tsiao kôh-nying-go ʽang-we pao-ing gyi-lah. <sup>28</sup> Ngô tsing wô hyiang ng-lah dao, Dông-deo lih-tong-go yiu nying, feh-zing si-go zin-deo, we kʽen-kyin Nying-go Ng-ts tsih-công Gyi koh-kô-go gyün-ping ka læ.”

<sup>24</sup> 箇遭<u>耶稣</u>等门徒话：「若有人要跟着我，必要撇掉自个心想，背勒自十字架介来跟我。<sup>25</sup> 凡百要保全自性命主顾，反转会丧掉其。为了我肯丧掉性命主顾，反转会寻着其。<sup>26</sup> 若有人得着遍天下个财物，失掉自个活灵，介有啥个益处呢？或者一个人好把啥个东西去取赎其活灵吗？<sup>27</sup> 因为人个儿子受勒其阿爹个荣华，会等其天使大家来其。箇个时候必定照各人个行为报应其拉。<sup>28</sup> 我真话向尔拉道，荡头立东个有人，弗曾死个前头，会看见人个儿子执掌其国家个权柄介来。」

---

### Mt. XVII.

KO-LEH loh nyih, Yiæ-su ta-leh Pe-teh, Yüô-kôh, teng Yüô-kôh-go hyüong-di Iah-ʽen, ling gyi-lah tseo-zông ih-zo kao-kao sæn-li, tao s-ʽô u-dông. <sup>2</sup> Læ gyi-lah min-zin pin-cʽih kôh-yiang siang-mao: Gyi-go min-kʽong ziang nyih-deo ka tʽeo-kwông-go; Gyi-go i-zông ziang liang-kwông ka bah-go. <sup>3</sup> Gyi-lah kʽen-kyin Mo-si teng Yi-li-üô yin-cʽih-tong, teng Yiæ-su læ-tih kông. <sup>4</sup> Pe-teh ziu kʽæ kʽeo teng Yiæ-su wô, “Cü, ah-lah dông-deo læ-tong tao hao-go: Ng ziah kʽeng shih-wô, ah-lah dông-deo hao tah sæn-ting tsiang-bong; ih-ting peh ng, ih-ting peh Mo-si, ih-ting peh Yi-li-üô.” <sup>5</sup> Gyi tsing-hao læ-tong kông-go z-ʽeo, yiu ih-tô shih-kwah-liang-go yüing kæ-djü gyi-lah: yüing li-hyiang yiu sing-ing cʽih-læ, z-ka wô, “Keh z Ngô tsʽing-æ-go Ng-ts, Ngô ting teh-i-go: ng-lah yüong tʽing Gyi.” <sup>6</sup> Meng-du ih tʽing-meng ziu pʽoh-tao *di-yiang*, do-nyiang pʽô-kyʽi-læ-de. <sup>7</sup> Yiæ-su tseo-læ, en gyi-lah ih-en, z-ka wô, “Bô-kyʽi-læ, hao-vong pʽô.” <sup>8</sup> Gyi-lah ngæn-tsing dæ-kyʽi, m-neh kʽen-kyin bih-nying, tsih-yiu Yiæ-su Zi læ-tong.

过了六日，<u>耶稣</u>带勒<u>彼得</u>、<u>雅各</u>、等<u>雅各</u>个兄弟<u>约翰</u>，领其拉走上一座高高山里，到私下乌荡。<sup>2</sup> 来其拉面前变出各样相貌。其个面孔像日头介透光个，其个衣裳像亮光介白个。<sup>3</sup> 其拉看见<u>摩西</u>等<u>以利亚</u>现出东，等<u>耶稣</u>来的讲。<sup>4</sup> <u>彼得</u>就开口等<u>耶稣</u>话：「主，阿拉荡头来东倒好个。尔若肯说话，阿拉荡头好搭三顶帐篷。一顶拨尔，一顶拨<u>摩西</u>，一顶拨<u>以利亚</u>。」<sup>5</sup> 其正好来东讲个时候，有一朵雪刮亮个云盖住其拉。云里向有声音出来，是介话：「箇是我亲爱个儿子，我顶得意个。尔拉用听其。」<sup>6</sup> 门徒一听闻就扑倒地垟，大样怕起来了。<sup>7</sup> <u>耶稣</u>走来，按其拉一按，是介话：「爬起来，好甮怕。」<sup>8</sup> 其拉眼睛抬起，呒得看见别人，只有<u>耶稣</u>自来东。

<sup>9</sup> Tseo-lôh sæn z-ʽeo, Yiæ-su feng-fu gyi-lah, wô, “Keh kʽen-kyin-go z-ken m-nao wô hyiang nying-kô dao, dzih-teng-tao Nying-go Ng-ts dzong si-nying cong-nyiang weh-cün-læ.” <sup>10</sup> Meng-du ziu tsʽing-meng Gyi, z-ka wô, “Ka-ni, doh-shü-nying dza-we wô Yi-li-üô pih iao sin læ?” <sup>11</sup> Yiæ-su we-teh gyi-lah, wô, “Yi-li-üô z-jün sin læ, yia iao w̆æn-we væn-pah z-ken. <sup>12</sup> Dæn-z Ngô wô hyiang ng-lah dao, Yi-li-üô z yi-kying læ-ko-de, nying-kô yia feh nying-teh gyi, ʽeo zi-go sing-siang ka dæ gyi. Nying-go Ng-ts læ gyi-lah siu-li yia we z-ka ziu kwʽu-næn.” <sup>13</sup> Keh-tsao meng-du ming-bah, *Yiæ-su* teng gyi-lah kông-go z ts-tin ʽAng-si-li-go Iah-ʽen.

<sup>9</sup> 走落山时候，<u>耶稣</u>吩咐其拉，话：「箇看见个事干呒得好话向人家道，直等到人个儿子从死人中央活转来。」<sup>10</sup> 门徒就请问其，是介话：「介呢，读书人咋会话<u>以利亚</u>必要先来？」<sup>11</sup> <u>耶稣</u>回答其拉，话：「<u>以利亚</u>自然先来，也要挽回凡百事干。<sup>12</sup> 但是我话向尔拉道，<u>以利亚</u>是已经来过了，人家也弗认得其，候自个心想介待其。人个儿子来其拉手里也会是介受苦难。」<sup>13</sup> 箇遭门徒明白，<u>耶稣</u>等其拉讲个是指点行洗礼个<u>约翰</u>。

<sup>14</sup> Gyi-lah tseo tao cong-nying *jü-long-kæn* u-sen, yiu ih-go nying tseo-long Yiæ-su-go sing-pin, gyü-lôh Gyi min-zin, z-ka wô, <sup>15</sup> “Cü, æ-lin ngô ng-ts; ing-we gyi yiu tin-bing, do-nyiang kyʽüoh-kwʽu; gyi peh-djông tih-lôh ho-li, yia peh-djông *tih-lôh* shü-li. <sup>16</sup> Ngô yi-kying ta gyi tao Ng-go meng-du u-sen, gyi-lah feh neng-keo i gyi hao.” <sup>17</sup> Yiæ-su we-teh wô, “ʽE! feh siang-sing w̆ang-pang-hyüing-liu-go shü-dæ! Ngô wa iao teng ng-lah dô-kô læ-tong tao kyi-z? wa iao jing-næ ng-lah tao kyi-z? Hao ta gyi tao Ngô dông-deo læ.” <sup>18</sup> Yiæ-su heng keh-go kyü; kyü ziu tseo-cʽih, siao-nying tông-z hao-de.

<sup>14</sup> 其拉走到众人聚拢间乌碎，有一个人走拢<u>耶稣</u>个身边，跪落其面前，是介话：<sup>15</sup> 「主，哀怜我儿子。因为其有癫病，大样吃苦。其不常跌落火里，也不常跌落水里。<sup>16</sup> 我已经带其到尔个门徒乌碎，其拉弗能够医其好。」<sup>17</sup> <u>耶稣</u>回答话：「哎！弗相信横绷勋流个世代！我还要等尔拉大家来东到几时？还要忍耐尔拉到几时？好带其到我荡头来。」<sup>18</sup> <u>耶稣</u>狠箇个鬼，鬼就走出，小人当时好了。

<sup>19</sup> Keh-tsao meng-du s-ʽô tseo tao Yiæ-su u-sen, wô, “Ah-lah dza-we feh neng-keo ken gyi cʽih ni?” <sup>20</sup> Yia-su teng gyi-lah wô, “We-leh ng-lah feh siang-sing-go sing. Ngô tsing wô hyiang ng dao, Ng-lah ziah yiu siang-sing-go sing ziang ih-lih ka-tsʽæ-ts, ziu hao eo keh-zo sæn dzong dông-deo tsæn tao keh-deo, gyi ziu we tsæn-ko-kyʽi: ping-tsʽia m-neh ih-yiang z ng-lah tso-feh-tao-go. <sup>21</sup> Dæn-z keh-cong-ka *kyü*, ziah feh yüong tao-kao teng kying-zih, tsong feh we tseo-cʽih-læ.”

<sup>19</sup> 箇遭门徒私下走到<u>耶稣</u>乌碎，话：「阿拉咋会弗能够赶其出呢？」<sup>20</sup> <u>耶稣</u>等其拉话：「为了尔拉弗相信个心。我真话向尔道，尔拉若有相信个心像一粒芥菜子，就好讴箇座山从荡头趱到箇头，其就会趱过去。并且呒得一样是尔拉做弗到个。<sup>21</sup> 但是箇种介鬼，若弗用祷告等禁食，总弗会走出来。」

<sup>22</sup> GYI-LAH læ Kyüô-li-li tseo-læ-tseo-kyʽi z-ʽeo, Yiæ-su teng-meng-du wô, “Nying-go Ng-ts we song peh nying-go siu-li, <sup>23</sup> peh gyi-lah long-sah, tao di-sæn nyih yi we weh-cün-læ.” Gyi-lah ziu long-do iu-meng-de.

<sup>22</sup> 其拉来<u>加利利</u>走来走去时候，<u>耶稣</u>等门徒话：「人个儿子会送拨人个手里，<sup>23</sup> 拨其拉弄煞，到第三日又会活转来。」其拉就弄大忧闷了。

<sup>24</sup> Gyi-lah tseo tao Kyüô-pah-nong, ziu yiu siu <sup>\[1\]</sup>di-ting nying-ts go cü-kwu tao Pe-teh u-sen læ, wô, “Ng-lah-go Sin-sang di-ting nying-ts do-cʽih feh do-cʽih?” <sup>25</sup> Gyi wô, “Do-cʽih-go.” Ih tseo-tsing oh-lô, Yiæ-su sin *kʽæ* *kʽeo* teng gyi wô, “Si-meng, ng-go i-s dza-go? Shü-kæn-zông-go cong koh-wông hyiang jü-lah siu zin-liang teng se-din? *wa-z* hyiang zi-go ng-nô ni, wa-z hyiang bih-nying ni?” <sup>26</sup> Pe-teh teng Gyi wô, “Z hyiang bih-nying.” Yiæ-su wô, “Ka-ni, feh-z ng-nô-go meng-veng. <sup>27</sup> Dæn-z sæn-leh ah-lah s-teh gyi-lah pæn-tih, ng hao tao hæ-li kyʽi, ʽô-lôh ih-me tiao-ng-keo; tiao-zông-læ-go deo-ih-kwang ng hao do-læ, cü-pô w̆eh-kʽæ-ts, ziu we teh-djôh <sup>\[2\]</sup>ih-kwʽe nying-ts: keh hao do-kyʽi peh gyi-lah, sön Ngô teng ng-go *di-ting* *nying-ts*.”

<sup>24</sup> 其拉走到<u>迦百农</u>，就有收地丁银子<sup>\[1\]</sup>个主顾到<u>彼得</u>乌碎来，话：「尔拉个先生地丁银子驮出弗驮出？」<sup>25</sup> 其话：「驮出个。」一走进屋落，<u>耶稣</u>先开口等其话：「<u>西门</u>，尔个意思咋个？世间上个众国王向谁拉收钱粮等税钿？还是向自个儿囡呢，还是向别人呢？」<sup>26</sup> <u>彼得</u>等其话：「是向别人。」<u>耶稣</u>话：「介呢，弗是儿囡个门份。<sup>27</sup> 但是省勒阿拉使得其拉𢲔跌，尔好到海里去，下落一枚钓鱼钩。钓上来个头一梗尔好驮来，嘴巴挖开仔，就会得着一块银子<sup>\[2\]</sup>。箇好驮去拨其拉，算我等尔个地丁银子。」

<sup>\[1\] *Di-ting* *nying-ts*, *kôh-nying* *do-cʽih* *liang-din* *nying-ts*. 地丁银子，各人驮出两钿银子。（原注）</sup>

<sup>\[2\] *Keh-kwʽe* *nying-ts*, *yiu* *s-din* *djong*. 该块银子有四钿重。（原注）</sup>

---

### Mt. XVIII.

KEH-GO z-ʽeo meng-du tseo-long Yiæ-su-go sing-pin, z-ka wô, “Læ tʽin-koh-li z jü do?” <sup>2</sup> Yiæ-su ziu eo ih-go siao-nying læ, peh gyi lih læ tông-cong-nyiang, z-ka wô, <sup>3</sup> “Ngô tsing wô hyiang ng-lah dao, Ng-lah ziah feh ling-sing-coh-cün tso ziang siao-nying ka, tön feh neng-keo tseo-tsing tʽin-koh-li kyʽi. <sup>4</sup> Keh-lah keng ti-sing-siao-i ziang keh-go siao-nying ka, læ tʽin-koh-li z gyi ting do. <sup>5</sup> Ziah yiu nying we-leh Ngô-go ming-deo tsih-ziu keh-cü-ka ih-go siao-nying, ziu-z tsih-ziu Ngô. <sup>6</sup> Ziah yiu nying ta-li ih-go siang-sing Ngô go siao meng-du kyʽi væn-ze, wa-z yüong mo-zông-zeng kwô læ gyi deo-kying, dzing-lôh sing-sing hæ-li, ka-go ying-vah kyʽing-kʽo.

箇个时候门徒走拢<u>耶稣</u>个身边，是介话：「来天国里是谁大？」<sup>2</sup> <u>耶稣</u>就讴一个小人来，拨其立来当中央，是介话：<sup>3</sup> 「我真话向尔拉道，尔拉若弗灵性折转做像小人介，断弗能够走进天国里去。<sup>4</sup> 箇勒跟低心小意像箇个小人介，来天国里是其顶大。<sup>5</sup> 若有人为了我个名头接受箇株介一个小人，就是接受我。<sup>6</sup> 若有人带累一个相信我个小门徒去犯罪，还是用磨上层挂来其头颈，沉落深深海里，介个刑罚轻可。

<sup>7</sup> “We-leh ta-li nying væn-ze go z-ken, shü-kæn-zông yiu ʽo-se! Keh-sing ta-li væn-ze go z-ken. pih iao læ-go; tsih-z long gyi cʽih-læ keh-go nying yiu ʽo-se! <sup>8</sup> Ziah-z ng ih-tsah siu, ôh-tsia ih-tsah kyiah, ta-li ng væn-ze, hao tsæn-lôh tiu-diao-ts: ng neng-s kwa-kyiah teng dzæn-dzih tseo-tsing weh-ming kyʽi, feh iao liang-tsah siu liang-tsah kyiah tiu-lôh üong-yün ho-li kyʽi. <sup>9</sup> Ziah-z ng ih-tsah ngæn-tsing ta-li ng væn-ze, hao l̆eo-cʽih tiu-diao-ts: ng neng-s doh-ngæn tseo-tsing weh-ming, feh iao shông-ngæn tiu-lôh di-nyüoh-go ho-li.

<sup>7</sup> 「为了带累人犯罪个事干，世间上有祸祟！箇星带累犯罪个事干，必要来个。只是弄其出来箇个人有祸祟！<sup>8</sup> 若是尔一只手，或者一只脚，带累尔犯罪，好斩落丢掉仔。尔能使拐脚等残疾走进活命去，弗要两只手两只脚丢落永远火里去。<sup>9</sup> 若是尔一只眼睛带累尔犯罪，好𫦉出丢掉仔。尔能使独眼走进活命，弗要双眼丢落地狱个火里。

<sup>10</sup> “Ng-lah yüong kwu-djôh, keh-sing siao *meng-du* ih-go m-nao kʽen gyi feh-kyʽi: Ngô wô hyiang ng-lah dao, gyi-lah-go tʽin-s læ tin-zông dziang-tʽong kʽen-kyin Ngô tʽin-zông Ah-tia-go min-kʽong. <sup>11</sup> Ing-we Nying-go Ng-ts z deh-we læ kyiu keh-sing shih-diao-kæn-go. <sup>12</sup> Ng-lah-go i-s dza-go? ih-go nying yiu ih-pah-tsah yiang, nen-cong ziah yiu ih-tsah mi-lu, gyi næn-dao feh tiu-kyʽi keh kyiu-jih kyiu tsah, tao sæn-li kyʽi zing keh-tsah mi-lu-go ma? <sup>13</sup> Ziah-z zing-djôh-de, Ngô tsing wô hyiang ng-lah dao, gyi ziu we-leh keh ih-tsah, pi kyiu-jih kyiu tsah m-neh mi-lu-go yü-kô hwun-hyi. <sup>14</sup> Ng-lah Tʽin-Vu-go ts-i yia z-ka; keh-sing siao *meng-du* ih-go tu feh iao peh gyi shih-diao.

<sup>10</sup> 「尔拉用顾着，箇星小门徒一个呒得好看其弗起。我话向尔拉道，其拉个天使来殿上长通看见我天上阿爹个面孔。<sup>11</sup> 因为人个儿子是特为来救箇星失掉间个。<sup>12</sup> 尔拉个意思咋个？一个人有一百只羊，内中若有一只迷路，其难道弗丢弃箇九十九只，到山里去寻箇只迷路个吗？<sup>13</sup> 若是寻着了，我真话向尔拉道，其就为了箇一只，比九十九只呒得迷路个愈加欢喜。<sup>14</sup> 尔拉天父个旨意也是介。箇星小门徒一个都弗要拨其失掉。

<sup>15</sup> “Ng-go hyüong-di ziah yiu teh-ze ng, hao kyʽi, tæn-tsih ng-zi teng gyi dô-kô læ-tong z-ʽeo pʽi-bing gyi: ziah-z tʽing ng, keh z ng-go hyüong-di peh ng teh-djôh-de. <sup>16</sup> Ziah-z feh tʽing, lin zi tsæ kô ih-liang-go nying; s-teh yiu liang-sæn-go nying tso te-tsing, kyü-tang-kyü shih-wô hao kʽao-jih-de. <sup>17</sup> Ziah-z feh tʽing gyi-lah, hao kao-su kong-we: ziah-z feh tʽing kong-we, ng hao tông gyi ziang bih-koh-nying teng siu-zin-liang nying ka kʽen-dæ. <sup>18</sup> Ngô tsing wô hyiang ng-lah dao, Væn-pah læ di-ʽô z ng-lah sô bo-djü-go, læ tʽin-zông yia we bo-djü gyi; væn-pah læ di-ʽô z ng-lah sô sih-fông-go, læ tʽin-zông yia we sih-fông gyi. <sup>19</sup> Ngô tsæ wô hyiang ng dao, Ng-lah cong-nyiang ziah yiu liang-go nying læ di-ʽô ʽeh-kʽeo-zi-dong iao gyiu ze-bin soh-go z-ken, Ngô tʽin-zông-go Ah-tia pih-ding teng gyi-lah tso-dzing. <sup>20</sup> Ing-we feh-leng soh-go u-sen, ziah yiu liang-sæn-go nying we-leh Ngô-go ming-deo jü-long-kæn, Ngô læ keh-deo dô-kô læ-kæn.”

<sup>15</sup> 「尔个兄弟若有得罪尔，好去，单只尔自等其大家来东时候批评其。若是听尔，箇是尔个兄弟拨尔得着了。<sup>16</sup> 若是弗听，连自再加一两个人，使得有两三个人做对证，句打句说话好靠实了。<sup>17</sup> 若是弗听其拉，好告诉公会。若是弗听公会，尔好当其像别国人等收钱粮人介看待。<sup>18</sup> 我真话向尔拉道，凡百来地下是尔拉所缚住个，来天上也会缚住其；凡百来地下是尔拉所释放个，来天上也会释放其。<sup>19</sup> 我再话向尔道，尔拉中央若有两个人来地下合口齐动要求随便啥个事干，我天上个阿爹必定等其拉做成。<sup>20</sup> 因为弗论啥个乌碎，若有两三个人为了我个名头聚拢间，我来箇头大家来间。」

<sup>21</sup> Keh-tsao Pe-teh tseo-long Yiæ-su sing-pin, wô, “Cü, hyüong-di teh-ze ngô, yiu to-siao we-su hao nyün-liang gyi? tao tsʽih-tsao feh?” <sup>22</sup> Yiæ-su teng gyi wô, “Ngô feh teng ng wô, Tsʽih-tsao; z wô, Tsʽih-jih-go tsʽih-tsao. <sup>23</sup> Sô-yi tʽin-koh kʽo-pi ih-go wông-ti, iao teng gyi nu-boh sön tsiang. <sup>24</sup> Gyi kông-kông sön kyʽi-deo, yiu ih-go nying ta-læ, z kyʽin wông-ti tsʽin-væn-liang nying-ts go. <sup>25</sup> Gyi m-kao hao wæn; cü ziu feng-fu tsiang gyi nying, lin lao-bo ng-nô teng væn-pah sô yiu-go, tu hao ma-diao, wæn tsa. <sup>26</sup> Keh-go nu-boh ziu pʽoh-tao pa gyi, wô, ‘Cü, kwʽun-ʽæn ngô, ngô we long-tsong wæn ng gyi.’ <sup>27</sup> Keh nu-boh-go cü fah dz-pe-sing fông gyi cʽih, wa-yiu sô-diao gyi tsa. <sup>28</sup> Keh-go nu-boh ih tseo-cʽih, pʽong-djôh ih-go dong-de nu-boh, z kyʽin gyi jih-liang nying-ts go; ziu cô gyi, kʽah gyi wu-long, z-ka wô, ‘Ng kyʽin ngô go, hao wæn ngô.’ <sup>29</sup> Gyi-go dong-de nu-boh ziu pʽoh-tao gyi kyiah-ʽô, gyiu gyi, z-ka wô, ‘Kwʽun-ʽæn ngô, ngô we long-tsong wæn ng gyi.’ <sup>30</sup> Gyi feh kʽeng; ziu kyʽi kyʽih gyi lôh lao-kæn, teng-tao tsa wæn-wun. <sup>31</sup> *Yü-to* dong-de nu-boh kʽen-kyin keh-kyʽi z-ken long-do iu-meng; ziu pô keh-go en-gyin long-tsong læ kao-su gyi-lah-go cü. <sup>32</sup> Keh-tsao keh nu-boh-go cü eo gyi læ, teng gyi wô, ‘Ôh nu-boh! Ng keh-go tsa, kyi-jün gyiu ngô, ngô long-tsong sô-diao ng de: <sup>33</sup> ng soh feh ing-kæ æ-lin ng-go dong-de nu-boh, ziang ngô æ-lin ng ka-go?’ <sup>34</sup> Gyi-go cü ziu fah-gyih, pô gyi nying kao-dæ zao-li *kyʽi* *bæn* *gyi*, teng-tao kyʽin gyi go tsa long-tsong wæn-wun. <sup>35</sup> Ziah-z ng-lah kôh-nying feh dzing-nyün sô-diao hyüong-di-go ko-tön, Ngô tʽin-zông-go Ah-tia yia we z-ka dæ ng-lah.”

<sup>21</sup> 箇遭<u>彼得</u>走拢<u>耶稣</u>身边，话：「主，兄弟得罪我，有多少回数好原谅其？到七遭弗？」<sup>22</sup> <u>耶稣</u>等其话：「我弗等尔话，七遭。是话，七十个七遭。<sup>23</sup> 所以天国可比一个皇帝，要等其奴仆算账。<sup>24</sup> 其刚刚算起头，有一个人带来，是欠皇帝千万两银子个。<sup>25</sup> 其呒告好还，主就吩咐将其人，连老婆儿囡等凡百所有个，都好卖掉，还债。<sup>26</sup> 箇个奴仆就扑倒拜其，话：『主，宽限我，我会拢总还尔其。』<sup>27</sup> 箇奴仆个主发慈悲心放其出，还有赦掉其债。<sup>28</sup> 箇个奴仆一走出，碰着一个同队奴仆，是欠其十两银子个。就揸其，掐其胡咙，是介话：『尔欠我个，好还我。』<sup>29</sup> 其个同队奴仆就扑倒其脚下，求其，是介话：『宽限我，我会拢总还尔其。』<sup>30</sup> 其弗肯，就去挈其落牢监，等到债还完。<sup>31</sup> 余多同队奴仆看见箇起事干弄大忧闷，就把箇个案件拢总来告诉其拉个主。<sup>32</sup> 箇遭箇奴仆个主讴其来，等其话：『恶奴仆！尔箇个债，既然求我，我拢总赦掉尔了。<sup>33</sup> 尔啥弗应该哀怜尔个同队奴仆，像我哀怜尔介个？』<sup>34</sup> 其个主就发极，把其人交代皂吏去办其，等到欠其个债拢总还完。<sup>35</sup> 若是尔拉各人弗情愿赦掉兄弟个果断，我天上个阿爹也会是介待尔拉。」

---

### Mt. XIX.

<sup>\[1\]</sup>YIÆ-SU kông-hao keh-sing shih-wô, ziu li-kʽæ Kyüô-li-li, tang Iah-dæn ʽo-nga ka tseo tao Yiu-tʽa-go di-ka læ. <sup>2</sup> Yiu ih-do-dziao nying keng-djôh Gyi; Gyi ziu læ keh-deo i gyi-lah bing.

<u>耶稣</u>讲好箇星说话<sup>\[1\]</sup>，就离开<u>加利利</u>，打<u>约但</u>河外介走到<u>犹太</u>个地界来。<sup>2</sup> 有一大潮人跟着其，其就来箇头医其拉病。

<sup>\[1\] Y ʽE. 33. 耶（稣）后（头）33（年）。（原注）</sup>

<sup>3</sup> Yiu Fah-li-sæ nying tseo-long Gyi sing-pin, s-s Gyi, z-ka wô, “Ih-go nying we-leh ze-bin soh-go yün-kwu li-diao lao-nyüing, tsôh-hying feh tsôh-hying?” <sup>4</sup> Gyi we-teh gyi-lah, wô, “Kyʽi-tsʽu zao *nying* go Cü-kwu z ‘zao gyi-lah ih-nen ih-nyü;’ \[Ts. 1. 27.\] yi wô, <sup>5</sup> ‘Sô-yi ih-go nying hao li-kʽæ gyi tia-nyiang, tsʽing-gying gyi lao-nyüing; keh liang-go dzing we ih-tʽi:’ \[Ts. 2. 24.\] *keh-go* *shih-wô* ng-lah soh m-neh doh-ko ma? <sup>6</sup> Z-ka-go, gyi-lah feh tsæ sön liang-go, tsih sön ih-tʽi. Keh-lah Jing-ming sô pʽe-long-go, nying m-neh hao feng gyi kʽæ.” <sup>7</sup> Gyi-lah teng Gyi wô, “Ka-ni, Mo-si dza-we feng-fu sia li-shü hao li-diao lao-nyüing?” <sup>8</sup> *Yiæ-su* teng gyi-lah wô, “Mo-si ing-hyü ng-lah li-diao lao-nyüing, z we-leh ng-lah sing-dziang ngang go yün-kwu: dæn-z kyʽi-tsʽu feh-z ka-go. <sup>9</sup> Ngô yia wô hyiang ng-lah dao, Ziah yiu nying, feh-z we-leh tso w̆a-nying go yün-kwu li-diao *lao-nyüing*, kyʽi cʽü bih-go *lao-nyüing*, keh z tso kæn-ying z-ken: cʽü li-diao-go *lao-nyüing* cü-kwu yia z tso kæn-ying.”

<sup>3</sup> 有<u>法利赛</u>人走拢其身边，试试其，是介话：「一个人为了随便啥个缘故离掉老𭑸，作兴弗作兴？」<sup>4</sup> 其回答其拉，话：「起初造人个主顾是『造其拉一男一女。』\[Ts. 1. 27.\] 又话：<sup>5</sup> 『所以一个人好离开其爹娘，亲近其老𭑸；箇两个成为一体。』\[Ts. 2. 24.\] 箇个说话尔拉啥呒得读过吗？<sup>6</sup> 是介个，其拉弗再算两个，只算一体。箇勒神明所配拢个，人呒得好分其开。」<sup>7</sup> 其拉等其话：「介呢，<u>摩西</u>咋会吩咐写离书好离掉老𭑸？」<sup>8</sup> <u>耶稣</u>等其拉话：「<u>摩西</u>应许尔拉离掉老𭑸，是为了尔拉心肠硬个缘故。但是起初弗是介个。<sup>9</sup> 我也话向尔拉道，若有人，弗是为了做坏人个缘故离掉老𭑸，去娶别个老𭑸，箇是做奸淫事干。娶离掉个老𭑸主顾也是做奸淫。」

<sup>10</sup> Meng-du teng Gyi wô, “Nen-nyüing teng lao-nyüing z-ken ziah-z ka-go, wa-z feh cʽü hao.” <sup>11</sup> Yiæ-su teng gyi-lah wô, “Keh-go z-ken feh-z long-tsong nying neng-keo tso; z tæn-tsih *Jing-ming* peh gyi tso go cü-kwu *hao* *tso*. <sup>12</sup> Ing-we yiu-sing dzong cʽih nyiang-tʽæ ziu tso tʽa-kæn go: yiu-sing z nying-kô peh gyi tso tʽa-kæn go: yiu-sing z we-leh tʽin-koh zi tso tʽa-kæn go. Neng-keo tso go cü-kwu hao tso.”

<sup>10</sup> 门徒等其话：「男𭑸等老𭑸事干若是介个，还是弗娶好。」<sup>11</sup> <u>耶稣</u>等其拉话：「箇个事干弗是拢总人能够做，是单只神明拨其做个主顾好做。<sup>12</sup> 因为有星从出娘胎就做太监个，有星是人家拨其做太监个，有星是为了天国自做太监个。能够做个主顾好做。」

<sup>13</sup> KEH-GO z-ʽeo yiu siao-nying ling tao Yiæ-su u-sen læ, iao Gyi siu en-en gyi-lah, tao-kao-kyi: meng-du heng gyi-lah. <sup>14</sup> Yiæ-su wô, “Hao peh keh-sing siao-nying tao Ngô u-sen læ, m-nao tsu-djü gyi-lah; ing-we keh-cong-ka nying, tʽin-koh z gyi-lah-go.” <sup>15</sup> Gyi ziu siu en-en gyi-lah, li-kʽæ keh-deo kyʽi-de.

<sup>13</sup> 箇个时候有小人领到<u>耶稣</u>乌碎来，要其手按按其拉，祷告记。门徒狠其拉。<sup>14</sup> <u>耶稣</u>话：「好拨箇星小人到我乌碎来，呒得好阻住其拉，因为箇种介人，天国是其拉个。」<sup>15</sup> 其就手按按其拉，离开箇头去了。

<sup>16</sup> YIU ih-go nying tseo-long-læ, teng Gyi wô, “Hao Sin-sang, ngô kæ tso soh-go hao z-ken, hao teh-djôh üong-yün weh-ming?” <sup>17</sup> Yiæ-su teng gyi wô, “Dza-we tsʽing-hwu Ngô z hao ni? hao-go cü-kwu z m-neh-go; tsih-yiu Ih-we, ziu-z Jing-ming. Ng ziah iao tseo-tsing weh-ming kyʽi, yüong pao-siu keh-sing lih-fah.” <sup>18</sup> Gyi wô, “ʽAh-li kyi-diao?” Yiæ-su wô, “Ziu-z, ‘Ng feh-kʽo sah nying,’ ‘Feh-kʽo kæn-ying,’ ‘Feh-kʽo tʽeo-dao,’ ‘Feh-kʽo hwông-kao *nying-kô*,’ <sup>19</sup> ‘Yüong kying-djong ng-go vu-meo;’ \[C. 2. 12—16.\] wa-yiu, ‘Æ-sih-ng-go ling-sô-kô ziang zi ih-yiang-go.’ \[Lv. 19. 18.\]” <sup>20</sup> Keh ʽeo-sang teng Gyi wô, “Keh-sing ngô long-tsong dzong siao kwu-djôh-go: wa-yiu soh-go feh tao-kô?” <sup>21</sup> Yiæ-su teng gyi wô, “Ng ziah iao djün-be, hao kyʽi ma-diao ng-go kô-kyi, feng peh gyüong-nying; ka-ni, ng yiu dzæ-veh læ tʽin-zông: ping-tsʽia hao læ keng Ngô.” <sup>22</sup> Keh ʽeo-sang ih tʽing-meng keh-go shih-wô, ziu iu-meng-siang kyʽi-de: ing-we yiu do-do kô-kyi.

<sup>16</sup> 有一个人走拢来，等其话：「好先生，我该做啥个好事干，好得着永远活命？」<sup>17</sup> <u>耶稣</u>等其话：「咋会称呼我是好呢？好个主顾是呒得个。只有一位，就是神明。尔若要走进活命去，用保守箇星律法。」<sup>18</sup> 其话：「何里几条？」<u>耶稣</u>话：「就是，『尔弗可杀人』，『弗可奸淫』，『弗可偷盗』，『弗可谎告人家』，<sup>19</sup> 『用敬重尔个父母』\[C. 2. 12—16.\]；还有，『爱惜尔个邻舍家像自一样个。』\[Lv. 19. 18.\]」<sup>20</sup> 箇后生等其话：「箇星我拢总从小顾着个，还有啥个弗到家？」<sup>21</sup> <u>耶稣</u>等其话：「尔若要全备，好去卖掉尔个家计，分拨穷人。介呢，尔有财物来天上，并且好来跟我。」<sup>22</sup> 箇后生一听闻箇个说话，就忧闷相去了，因为有大大家计。

<sup>23</sup> Yiæ-su teng meng-du wô, “Ngô tsing wô hyiang ng-lah dao, Yiu-lao tseo-tsing tʽin-koh-li, næn-leh-kying! <sup>24</sup> Ngô tsæ wô hyiang ng-lah dao, Loh-do cʽün-ko tsing-ngæn, pi yiu-lao tseo-tsing Jing-ming-go koh, wa-z gyi yüong-yi.” <sup>25</sup> Meng-du tʽing-meng, ziu long-do kyʽih-hoh, wô, “Ka-ni, jü neng-keo teh-djôh kyiu?” <sup>26</sup> Yiæ-su kʽen-kʽen gyi-lah, z-ka wô, “Ziah-z nying, z feh neng-keo-go: ziah-z Jing-ming, yiang-yiang tu neng-keo-go.”

<sup>23</sup> <u>耶稣</u>等门徒话：「我真话向尔拉道，有佬走进天国里，难勒紧！<sup>24</sup> 我再话向尔拉道，骆驼穿过针眼，比有佬走进神明个国，还是其容易。」<sup>25</sup> 门徒听闻，就弄大吃𢞕，话：「介呢，谁能够得着救？」<sup>26</sup> <u>耶稣</u>看看其拉，是介话：「若是人，是弗能够个；若是神明，样样都能够个。」

<sup>27</sup> Keh-tsao Pe-teh kʽæ kʽeo teng Gyi wô, “Ah-lah z yiang-yiang kyʽi-diao-ts keng-leh Ng: ka-ni, ah-lah hao teh-djôh soh-si?” <sup>28</sup> Yiæ-su teng gyi-lah wô, “Ngô tsing wô hyiang ng-lah dao, Tao-leh keh djong-sin hying-kyʽi-læ *z-ʽeo*, Nying-go Ng-ts zo-leh Gyi yüong-wô-go zo-we, ng-lah keng-djôh Ngô cü-kwu yia we zo jih-nyi-go zo-we, pʽun-tön Yi-seh-lih jih-nyi-go ts-pʽa. <sup>29</sup> Wa-yiu væn-pah we-leh Ngô-go ming-deo kyʽi-diao oh-yü, hyüong-di, tsi-me, tia-nyiang, lao-bo, ng-nô, din-di *keh-sing*, tsiang-læ hao teh-djôh ih-pah be, wa-yiu üong-yün weh-ming peh gyi tso tsʽæn-nyih. <sup>30</sup> Dæn-z hyü-to dzæ-zin-go we lôh-ʽeo; hyü-to dzæ-ʽeo-go we zông-zin.”

<sup>27</sup> 箇遭<u>彼得</u>开口等其话：「阿拉是样样弃掉仔跟勒尔。介呢，阿拉好得着啥西？」<sup>28</sup> <u>耶稣</u>等其拉话：「我真话向尔拉道，到了箇重先兴起来时候，人个儿子坐勒其荣华个座位，尔拉跟着我主顾也会坐十二个座位，判断<u>以色列</u>十二个支派。<sup>29</sup> 还有凡百为了我个名头弃掉屋宇，兄弟，姊妹，爹娘，老婆，儿囡，田地箇星，将来好得着一百倍，还有永远活命拨其做产业。<sup>30</sup> 但是许多在前个会落后，许多在后个会上前。」

---

### Mt. XX.

“Ing-we tʽin-koh kʽo-pi-ziang ih-go kô-cü, tsao tʽin-nyiang tseo-cʽih-kyʽi kwu kong-nying tao gyi bu-dao-yün-li kyʽi. <sup>2</sup> Teng kong-nying kông-kʽæ ih-din nying-ts ih-nyih, ziu eo gyi-lah tao gyi bu-dao-yün-li kyʽi. <sup>3</sup> Mao kyiu tin-cong tseo-cʽih-kyʽi, kʽen-kyin bih-nying læ z-min-zông kʽong-deo lih-kæn, ziu teng gyi-lah wô, <sup>4</sup> ‘Ng-lah yia hao tao bu-dao-yün-li kyʽi; ngô we peh ng-lah bing-dzih-go *kong-din*.’ Gyi-lah ziu kyʽi-de. <sup>5</sup> Mao jih-nyi tin-cong teng ʽô-pun-nyih sæn tin-cong yi tseo-cʽih-kyʽi; yia z-ka tso-fah. Mao ng tin-cong tseo-cʽih-kyʽi, yi kʽen-kyin yiu nying kʽong-deo lih-kæn, ziu teng gyi-lah wô, ‘Ng-lah dza-we zing-nyih kʽong-deo lih-tong ni?’ <sup>7</sup> Gyi-lah wô, ‘Ing-we m-nying kwu ah-lah.’ Gyi wô, ‘Ng-lah yia hao tao bu-dao-yün-li kyʽi; z bing-dzih-go *kong-din*, hao do-go.’ <sup>8</sup> Tao yia-kwʽa, yün-cü teng pô-tsiang sin-sang wô, ‘Eo keh-sing kong-nying læ; dzong kyih-sah-go kyʽi-deo, ih-dzih tao deo-ih-vah *zông-kong-go* we-ts, fah kong-din peh gyi-lah.’ <sup>9</sup> Mao ng tin-cong *zông-kong-go* cü-kwu tseo-læ, kôh-nying tu do ih-din nying-ts. <sup>10</sup> Deo-ih-vah *zông-kong-go* cü-kwu læ, dao-z *gyi-zi* hao do-leh to: gyi-lah kôh-nying yia do-leh ih-din nying-ts. <sup>11</sup> Gyi-lah do-ts ziu mao-ün kô-cü, z-ka wô, <sup>12</sup> ‘Keh-sing kyih-sah *zông-kong-go* *tsih* tso ih tin-cong kong-fu, ah-lah *zing*-nyih ho-nyih-tʽih-tʽah lao-loh; ng tao we dæ gyi-lah teng ah-lah ih-yiang ma!’ <sup>13</sup> Kô-cü we-teh gyi-lah ih-go nying, wô, ‘Beng-yiu, ngô m-kao w̆e-kyʽüoh ng: ng teng ngô kông-kʽæ soh feh-z ih-din nying-ts ma? <sup>14</sup> Ng-zi-go *kong-din* do-leh tseo: ngô cü-sing iao peh keh kyih-sah-go teng ng ih-yiang-go. <sup>15</sup> Ngô yüong zi-go tong-si, næn-dao feh hao zi tso cü-i ma? We-leh ngô hao, ng sang tu-gyi-sing ma? <sup>16</sup> Z-ka ni, dzæ-ʽeo-go we zông-zin; dzæ-zin-go we lôh-ʽeo: ing-we dziao-læ-go to, tʽiao-shün-go kyʽüih.”

「因为天国可比像一个家主，早天亮走出去雇工人到其葡萄园里去。<sup>2</sup> 等工人讲开一钿银子一日，就讴其拉到其葡萄园里去。<sup>3</sup> 毛九点钟走出去，看见别人来市面上空头立间，就等其拉话：<sup>4</sup> 『尔拉也好到葡萄园里去，我会拨尔拉平直个工钿。』其拉就去了。<sup>5</sup> 毛十二点钟等下半日三点钟又走出去，也是介做法。毛五点钟走出去，又看见有人空头立间，就等其拉话：『尔拉咋会净日空头立东呢？』<sup>7</sup> 其拉话：『因为呒人雇阿拉。』其话：『尔拉也好到葡萄园里去，是平直个工钿，好驮个。』<sup>8</sup> 到夜快，园主等把账先生话：『讴箇星工人来，从结煞个起头，一直到头一伐上工个为止，发工钿拨其拉。』<sup>9</sup> 毛五点钟上工个主顾走来，各人都驮一钿银子。<sup>10</sup> 头一伐上工个主顾来，道是其自好驮勒多。其拉各人也驮勒一钿银子。<sup>11</sup> 其拉驮仔就媢怨家主，是介话：<sup>12</sup> 『箇星结煞上工个只做一点钟工夫，阿拉净日火热铁塌劳碌，尔倒会待其拉等阿拉一样吗！』<sup>13</sup> 家主回答其拉一个人，话：『朋友，我呒告委曲尔。尔等我讲开啥弗是一钿银子吗？<sup>14</sup> 尔自个工钿驮勒走，我注心要拨箇结煞个等尔一样个。<sup>15</sup> 我用自个东西，难道弗好自做主意吗？为了我好，尔生妒忌心吗？<sup>16</sup> 是介呢，在后个会上前，在前个会落后。因为召来个多，挑选个缺。」

<sup>17</sup> YIÆ-SU zông Yiæ-lu-sah-leng z-ʽeo, lu-zông ta-leh jih-nyi-go meng-du, s-ʽô teng gyi-lah wô, <sup>18</sup> “Ah-lah keh-tsao zông Yiæ-lu-sah-leng kyʽi; Nying-go Ng-ts iao song peh keh-sing tsi-s-deo teng doh-shü-nying; gyi-lah we ding Gyi si-ze, <sup>19</sup> yi ka-kyʽi peh bih-koh-nying kyʽi tsao-tʽah Gyi, pin-ts tang Gyi, jih-z-kô-zông ting-sah Gyi; tao di-sæn nyih yi we weh-cün-læ.”

<sup>17</sup> <u>耶稣</u>上<u>耶路撒冷</u>时候，路上带勒十二个门徒，私下等其拉话：<sup>18</sup> 「阿拉箇遭上<u>耶路撒冷</u>去，人个儿子要送拨箇星祭司头等读书人，其拉会定其死罪，<sup>19</sup> 又解去拨别国人去遭蹋其，鞭子打其，十字架上钉煞其。到第三日又会活转来。」

<sup>20</sup> Keh-go z-ʽeo Si-pi-tʽa ng-ts-go ah-nyiang ta-ling gyi *liang-go* ng-ts, tseo tao Yiæ-su sing-pin pa Gyi, gyiu Gyi ih-yiang z-ken. <sup>21</sup> Yiæ-su teng gyi wô, “Ng iao soh-si?” Gyi wô, “Iao Ng feng-fu peh ngô keh liang ng-ts zo læ Ng-go koh li-hyiang, ih-go læ Ng jing-siu-pin, ih-go læ Ng tsia-siu-pin.” <sup>22</sup> Yiæ-su we-teh wô, “Ng-lah sô gyiu-go z ng-lah feh hyiao-teh-go. Ngô tsiang-læ kyʽüoh-go? pe-ts, ng-lah neng-keo kyʽüoh feh? Ngô sô ziu-go si-li, ng-lah neng-keo ziu feh?” Gyi-lah wô, “Neng-keo-go.” <sup>23</sup> *Yiæ-su* teng gyi-lah wô, “Ngô keh-go pe-ts z ng-lah pih-ding kyʽüoh-go; Ngô sô ziu-go si-li z ng-lah pih-ding ziu-go: dæn-z zo læ Ngô jing-siu-pin tsia-siu-pin, z tæn-tsih Ngô Ah-tia we-leh gyi-lah yü-be-hao-kæn-go keh-sing nying, Ngô hao peh gyi-lah go.”

<sup>20</sup> 箇个时候<u>西庇太</u>儿子个阿娘带领其两个儿子，走到<u>耶稣</u>身边拜其，求其一样事干。<sup>21</sup> <u>耶稣</u>等其话：「尔要啥西？」其话：「要尔吩咐拨我箇两儿子坐来尔个国里向，一个来尔顺手边，一个来尔借手边。」<sup>22</sup> <u>耶稣</u>回答话：「尔拉所求个是尔拉弗晓得个。我将来吃个杯子，尔拉能够吃弗？我所受个洗礼，尔拉能够受弗？」其拉话：「能够个。」<sup>23</sup> <u>耶稣</u>等其拉话：「我箇个杯子是尔拉必定吃个，我所受个洗礼是尔拉必定受个。但是坐来我顺手边借手边，是单只我阿爹为了其拉预备好间个箇星人，我好拨其拉个。」

<sup>24</sup> Keh jih-go meng-du ih tʽing-meng, we-leh keh liang hyüong-di ziu ông-de. <sup>25</sup> Yiæ-su eo gyi-lah læ, wô, “Keh-sing bih-koh-nying-go wông-ti ah-jih pah-sing, gyi-lah do-go cü-kwu tsih-công gyün-ping kwun-djü gyi-lah; keh z ng-lah hyiao-teh-go. <sup>26</sup> Dæn-z ng-lah m-nao z-ka-go: ziah yiu nying siang tso ng-lah do-go, gyi kæ tso ng-lah yüong-nying; <sup>27</sup> ziah yiu nying siang tso ng-lah deo-go, gyi kæ tso ng-lah nu-boh: <sup>28</sup> tsing-ziang Nying-go Ng-ts læ, feh-z iao nying-kô voh-z Gyi, z læ voh-z nying-kô, wa-yiu sô-cʽih Zi-go sing-ming tso hyü-to nying-go tʽi-dæ.”

<sup>24</sup> 箇十个门徒一听闻，为了箇两兄弟就怏了。<sup>25</sup> <u>耶稣</u>讴其拉来，话：「箇星别国人个皇帝压实百姓，其拉大个主顾执掌权柄管住其拉，箇是尔拉晓得个。<sup>26</sup> 但是尔拉呒得好是介个。若有人想做尔拉大个，其该做尔拉佣人；<sup>27</sup> 若有人想做尔拉头个，其该做尔拉奴仆。<sup>28</sup> 正像人个儿子来，弗是要人家服侍其，是来服侍人家，还有舍出自个性命做许多人个替代。」

<sup>29</sup> GYI-LAH tseo-cʽih Yiæ-li-ko z-ʽeo, yiu ih-do-dziao nying keng-djôh Gyi. Kʽeo-kʽeo yiu liang-go hah-ts lu pin-yin zo-kæn, tʽing-meng z Yiæ-su tseo-ko, ziu hyiang-hyiang eo-kyʽi-læ, wô, “Cü, Da-bih-go ʽEo-dæ, kʽo-lin ah-lah.” <sup>31</sup> Keh-dziao nying heng gyi-lah, eo gyi m-nao hyiang: gyi-lah fæn-cün yü-kô eo-leh hyiang, wô, “Cü, Da-bih-go ʽEo-dæ, kʽo-lin ah-lah.” <sup>32</sup> Yiæ-su lih-lôh, eo gyi-lah læ, z-ka wô, “Iao Ngô teng ng-lah tso soh-si?” <sup>33</sup> Gyi-lah wô, “Cü, *iao* kʽæ ah-lah ngæn-tsing.” <sup>34</sup> Yiæ-su fah dz-pe-sing, siu en-en gyi-lah ngæn-tsing: ngæn-tsing lih-kʽeh kʽen-kyin-de, gyi-lah ziu keng-leh Gyi kyʽi-de.

<sup>29</sup> 其拉走出<u>耶利哥</u>时候，有一大潮人跟着其。扣扣有两个瞎子路边沿坐间，听闻是<u>耶稣</u>走过，就响响讴起来，话：「主，<u>大辟</u>个后代，可怜阿拉。」<sup>31</sup> 箇潮人狠其拉，讴其呒得好响，其拉反转愈加讴勒响，话：「主，<u>大辟</u>个后代，可怜阿拉。」<sup>32</sup> <u>耶稣</u>立落，讴其拉来，是介话：「要我等尔拉做啥西？」<sup>33</sup> 其拉话：「主，要开阿拉眼睛。」<sup>34</sup> <u>耶稣</u>发慈悲心，手按按其拉眼睛。眼睛立刻看见了，其拉就跟勒其去了。

---

### Mt. XXI.

GYI-LAH gying-long Yiæ-lu-sah-leng, yi-kying tao Pah-fah-kyi læ Ken-læn sæn pin-yin, keh-tsao Yiæ-su tsʽa liang-go meng-du, teng gyi-lah wô, <sup>2</sup> “Ng-lah hao tao te-deo-go hyiang-tsʽeng kyʽi, ziu we pʽong-djôh ih-pʽih tsʽ-li công-kæn, wa-yiu ih-pʽih siao-li dô-kô læ-kæn: hao ka-ts, teng Ngô kyʽin-læ. <sup>3</sup> Ziah yiu nying teng ng-lah kông shih-wô, hao wô, ‘Z Cü iao yüong-djôh gyi-lah;’ gyi ziu we peh gyi-lah læ.” <sup>4</sup> Keh ih-tsʽih-go z-ken tu z-ka tso-fah, hao s-teh sin-cü-nying kông-ko-liao-go shih-wô yiu yiao-nyiæn, z-ka wô, <sup>5</sup> “Hao kyʽi wô hyiang Shing-go nön dao, ‘Ng-go Wông-ti ti-sing-siao-i, gyi-leh ih-pʽih li-ts teng ih-pʽih siao-li, tao ng u-sen læ-de.’” \[Sk. 9. 9.\]

其拉近拢<u>耶路撒冷</u>，已经到<u>伯法基</u>来橄榄山边沿，箇遭<u>耶稣</u>差两个门徒，等其拉话：<sup>2</sup> 「尔拉好到对头个乡村去，就会碰着一匹雌驴桩间，还有一匹小驴大家来间。好解仔，等我牵来。<sup>3</sup> 若有人等尔拉讲说话，好话：『是主要用着其拉。』其就会拨其拉来。」<sup>4</sup> 箇一切个事干都是介做法，好使得先知人讲过了个说话有效验，是介话：<sup>5</sup> 「好去话向<u>郇</u>个囡道：『尔个皇帝低心小意，骑勒一匹驴子等一匹小驴，到尔乌碎来了。』」\[Sk. 9. 9.\]

<sup>6</sup> Meng-du ziu kyʽi, i Yiæ-su feng-fu ka tso; <sup>7</sup> kyʽin-leh tsʽ-li teng siao-li læ, pô zi-go i-zông fông læ gyi-lah zông-deo, *Yiæ-su* ziu gyi-zông-kyʽi. <sup>8</sup> Yiu ih-do-dziao nying do-leh gyi i-zông pʽu lu; wa-yiu-sing tsôh-leh jü ô-ts pʽu læ lu-li. <sup>9</sup> Zin-ʽeo keh liang-dziao nying hyiang-hyiang eo-kyʽi-læ, wô, “ʽO-sæn-nah kwe peh Da-bih-go ʽEo-dæ! Kʽao-djôh Cü ming-deo læ-go Cü-kwu z ing-kæ coh-tsæn-go. Læ ting kao *u-dông* ʽO-sæn-nah!”

<sup>6</sup> 门徒就去，依<u>耶稣</u>吩咐介做，<sup>7</sup> 牵勒雌驴等小驴来，把自个衣裳放来其拉上头，<u>耶稣</u>就骑上去。<sup>8</sup> 有一大潮人驮勒其衣裳铺路。还有星斫勒树桠枝铺来路里。<sup>9</sup> 前后箇两潮人响响讴起来，话：「<u>和散那</u>归拨<u>大辟</u>个后代！靠着主名头来个主顾是应该祝赞个。来顶高乌荡<u>和散那</u>！」

<sup>10</sup> Yiæ-su ih tseo-tsing Yiæ-lu-sah-leng, ʽeh-zing-li *nying-sing* tu yiao-dong, z-ka wô, “Keh z soh-go nying?” <sup>11</sup> Keh-dziao nying wô, “Keh ziu-z Kyüô-li-li Nô-sah-leh-go Sin-cü Yiæ-su.”

<sup>10</sup> <u>耶稣</u>一走进<u>耶路撒冷</u>，合城里人声都摇动，是介话：「箇是啥个人？」<sup>11</sup> 箇潮人话：「箇就是<u>加利利</u> <u>拿撒勒</u>个先知<u>耶稣</u>。」

<sup>12</sup> Yiæ-su tseo-tsing Jing-ming-go sing-din-li, ken-cʽih sing-din-li long-tsong tso ma-ma go cü-kwu, wa-yiu tʽe-tao de dong-din cü-kwü-go gyü-deo, teng ma beh-keh cü-kwu-go ü-ts; <sup>13</sup> teng gyi-lah wô, “*Shü-li* yiu sia-tih, wô, ‘Ngô-go oh-lô iao tsʽing-hwu z tao-kao-go oh-lô:’ \[Y. 56. 7.\] ng-lah tao peh gyi tso zeh-kʽo de.” <sup>14</sup> Læ sing-din-li yiu hah-ts teng kwa-kyiah tseo-long Yiæ-su-go sing-pin; Gyi ziu i gyi-lah hao. <sup>15</sup> Keh-sing tsi-s-deo teng doh-shü-nying, kʽen-kyin Gyi tso-cʽih-læ-go hyi-gyi z-ken, wa-yiu keh-sing siao-nying læ sing-din-li wæ-wæ-hyiang læ-kæn wô, “ʽO-sæn-nah kwe peh Da-bih-go ʽEo-dæ;” gyi-lah ziu ông-de, teng Yiæ-su wô, <sup>16</sup> “Gyi-lah læ-tih wô-go Ng tʽing-meng feh?” Yiæ-su wô, “Tʽing-meng-go: *Shü-li* *sô* *wô*, ‘Dzong siao-nying teng na-hwun-go kʽeo-li Ng hyin-cʽih tsæn-me læ,” \[S. 8. 2.\] *keh-kyü* *shih-wô* ng-lah soh m-neh doh-ko ma?” <sup>17</sup> Ziu li-kʽæ gyi-lah, tseo-cʽih zing-nga tao Pah-da-nyi; keh-deo soh-ko yia.

<sup>12</sup> <u>耶稣</u>走进神明个圣殿里，赶出圣殿里拢总做买卖个主顾，还有推倒兑铜钿主顾个柜头，等卖鹁鸽主顾个椅子，<sup>13</sup> 等其拉话：「书里有写的，话：『我个屋落要称呼是祷告个屋落。』\[Y. 56. 7.\] 尔拉倒拨其做贼窠了。」<sup>14</sup> 来圣殿里有瞎子等拐脚走拢<u>耶稣</u>个身边，其就医其拉好。<sup>15</sup> 箇星祭司头等读书人，看见其做出来个稀奇事干，还有箇星小人来圣殿里怀怀响来间话：「<u>和散那</u>归拨<u>大辟</u>个后代。」其拉就怏了，等<u>耶稣</u>话：<sup>16</sup> 「其拉来的话个尔听闻弗？」<u>耶稣</u>话：「听闻个。书里所话：『从小人等奶花个口里尔显出赞美来，』\[S. 8. 2.\] 箇句说话尔拉啥呒得读过吗？」<sup>17</sup> 就离开其拉，走出城外到<u>伯大尼</u>，箇头宿过夜。

<sup>18</sup> TSAO tʽin-nyiang cün-læ tao zing-li kyʽi z-ʽeo, du-kyi-de. <sup>19</sup> Lu pin-yin kʽen-kyin ih-cü vu-hwô-ko jü, ziu tseo-long-kyʽi, tsih kʽen-kyin yih, m̆-teh bih-nyiang-kao læ-tih; ziu dziao-leh keh-cü jü wô, “Ng yi-ʽeo üong feh kyih ko-ts.” Vu-hwô-ko jü lih-kʽeh ziu kwʽu-de.

<sup>18</sup> 早天亮转来到城里去时候，肚饥了。<sup>19</sup> 路边沿看见一株无花果树，就走拢去，只看见叶，呒得别样告来的，就朝勒箇株树话：「尔以后永弗结果子。」无花果树立刻就枯了。

<sup>20</sup> Meng-du kʽen-kyin, hyi-gyi, z-ka wô, “Vu-hwô-ko jü kwʽu-leh dza kwʽa!” <sup>21</sup> Yiæ-su we-teh gyi-lah, wô, “Ngô tsing wô hyiang ng-lah dao, Ng-lah ziah yiu siang-sing-go sing, ih-ngæn feh nyi-ʽôh, fi-dæn we tso keh vu-hwô-ko jü-go z-ken, ziu-z dziao-leh keh-zo sæn wô, ‘Hao yi-ko-kyʽi deo-lôh hæ-li,’ keh yia we tso-dzing. <sup>22</sup> Wa-yiu tao-kao z-ʽeo ng-lah væn-pah sô gyiu-go, *tsih* *iao* siang-sing, ziu we teh-djôh.”

<sup>20</sup> 门徒看见，稀奇，是介话：「无花果树枯勒咋快！」<sup>21</sup> <u>耶稣</u>回答其拉，话：「我真话向尔拉道，尔拉若有相信个心，一眼弗疑惑，非但会做箇无花果树个事干，就是朝勒箇座山话：『好移过去投落海里，』箇也会做成。<sup>22</sup> 还有祷告时候尔拉凡百所求个，只要相信，就会得着。」

<sup>23</sup> YIÆ-SU tseo-tsing sing-din-li, kʽeo-kʽeo læ-kæn kông dao-li, keh-pæn tsi-s-deo teng pah-sing-go tsiang-lao tseo-long-læ, z-ka wô, “Ng yüong soh-go gyün-ping tso keh-sing z-ken? z jü peh Ng keh-go gyün-ping?” <sup>24</sup> Yiæ-su we-teh gyi-lah, wô, “Ngô yia iao meng ng-lah ih-kyü; keh ih-kyü ziah wô hyiang Ngô dao, Ngô yüong soh-go gyün-ping tso keh-sing z-ken, yia we wô hyiang ng-lah dao. <sup>25</sup> Iah-ʽen-go si-li ʽah-li læ? wa-z dzong tʽin *læ*? wa-z dzong nying *læ*?” Gyi-lah s-ʽô siang-liang, z-ka wô, “Ziah wô, Z dzong tʽin *læ-go*, Gyi ziu we teng ah-lah wô, ‘Ka-ni, ng-lah dza-we feh siang-sing gyi?’ <sup>26</sup> Ziah wô, Z dzong nying *læ-go*, ah-lah z pʽô pah-sing; ing-we gyi-lah tu sön Iah-ʽen z-go sin-cü-nying.” <sup>27</sup> Ziu we-teh Yiæ-su, wô, “Ah-lah feh hyiao-teh.” Yiæ-su teng gyi-lah wô, “Ngô yüong soh-go gyün-ping tso keh-sing z-ken, yia feh wô hyiang ng-lah dao.

<sup>23</sup> <u>耶稣</u>走进圣殿里，扣扣来间讲道理，箇班祭司头等百姓个长老走拢来，是介话：「尔用啥个权柄做箇星事干？是谁拨尔箇个权柄？」<sup>24</sup> <u>耶稣</u>回答其拉，话：「我也要问尔拉一句，箇一句若话向我道，我用啥个权柄做箇星事干，也会话向尔拉道。<sup>25</sup> <u>约翰</u>个洗礼何里来？还是从天来？还是从人来？」其拉私下商量，是介话：「若话，是从天来个，其就会等阿拉话：『介呢，尔拉咋会弗相信其？』<sup>26</sup> 若话，是从人来个，阿拉是怕百姓，因为其拉都算<u>约翰</u>是个先知人。」<sup>27</sup> 就回答<u>耶稣</u>，话：「阿拉弗晓得。」<u>耶稣</u>等其拉话：「我用啥个权柄做箇星事干，也弗话向尔拉道。

<sup>28</sup> “Ng-lah-go i-s dza-go? Yiu ih-go nying yiu liang-go ng-ts; tseo-læ, teng gyi do-go wô, ‘Ng-ts, kyih-mih tao Ngô bu-dao-yün-li tso sang-weh kyʽi.’ <sup>29</sup> Gyi we-teh wô, ‘Ngô ve *kyʽi*:’ ʽeo-deo ao-hwe, ziu kyʽi-de. <sup>30</sup> *Ah-tia* yi tseo-læ, teng di-nyi-go yia z-ka kông-fah. Gyi we-teh wô, ‘Cü, ngô *kyʽi-de*:’ tsih-z m-neh kyʽi. <sup>31</sup> Keh liang-go, ʽah-li ih-go z i ah-tia sing-siang tso-go?” Gyi-lah wô, “Keh do-go.” Yiæ-su teng gyi-lah wô, “Ngô tsing wô hyiang ng-lah dao, Siu-zin-liang nying teng piao-ts wa sin-jü ng-lah we tseo-tsing Jing-koh-li kyʽi. <sup>32</sup> Ing-we Iah-ʽen tso tsing-dzih-go z-ken tao ng-lah u-sen læ, ng-lah feh siang-sing gyi; keh-sing siu-zin-liang nying teng piao-ts fæn-cün siang-sing gyi: ng-lah kʽen-kyin ts-ʽeo, yia m-neh ao-hwe kyʽi siang-sing gyi.

<sup>28</sup> 「尔拉个意思咋个？有一个人有两个儿子。走来，等其大个话：『儿子，今末到我葡萄园里做生活去。』<sup>29</sup> 其回答话：『我𫧃去。』后头懊悔，就去了。<sup>30</sup> 阿爹又走来，等第二个也是介讲法。其回答话：『主，我去了。』只是呒得去。<sup>31</sup> 箇两个，何里一个是依阿爹心想做个？」其拉话：「箇大个。」<u>耶稣</u>等其拉话：「我真话向尔拉道，收钱粮人等婊子还先如尔拉会走进神国里去。<sup>32</sup> 因为<u>约翰</u>做正直个事干到尔拉乌碎来，尔拉弗相信其，箇星收钱粮人等婊子反转相信其。尔拉看见之后，也呒得懊悔去相信其。

<sup>33</sup> “Wa-yiu ih-go pi-fông ng-lah hao tʽing: yiu ih-go kô-cü cong ih-yün ts-bu-dao, dön-kyʽün tang-leh tsʽiang-pô, yün-li gyüih ih-go tsiu-tsô-den, zao ih-go kao-leo, tsu-cʽih peh cong-din-nying, ziu” cʽih-meng kyʽi-de. <sup>34</sup> Ko-ts *joh-go* z-ʽeo kwʽa tao, tsʽa gyi-go nu-boh tao cong-din-nying u-sen læ siu yün-li-go ko-ts. <sup>35</sup> Cong-din-nying ziu kʽô gyi nu-boh, tang ih-go, sah ih-go, zah-deo kʽang-sah ih-go. <sup>36</sup> *Kô-cü* yi tsʽa bih-go nu-boh læ, pi zin-deo wa to: *cong-din-nying* yia z-ka long gyi-lah. <sup>37</sup> ʽEo-deo tsʽa zi-go ng-ts læ, z-ka wô, ‘Gyi-lah pih-ding kying-djong ngô ng-ts.’ <sup>38</sup> Cong-din-nying ih kʽen-kyin *gyi* ng-ts, ziu dô-kô z-ka wô, ‘Keh z tsih-djôh tsʽæn-nyih go cü-kwu; ah-lah tsʽia sah-leh gyi, deh gyi-go tsʽæn-nyih.’ <sup>39</sup> Ziu kʽô-leh gyi, tʽe-cʽih yün-nga, sah-diao. <sup>40</sup> Ka-ni, ke-yün-go cü-nying-kô kyü-læ, we dza bæn keh-pæn cong-din-nying?” <sup>41</sup> Gyi-lah teng Gyi wô, “We sah-kʽeo tsʽao-mih keh-pæn ôh-nying, pô bu-dao-yün tsu-cʽih peh bih-go cong-din-nying, tao ko-ts *joh-go* z-ʽeo we do-cʽih peh gyi go.”

<sup>33</sup> 「还有一个比方尔拉好听。有一个家主种一园紫葡萄，团圈打勒枪笆，园里掘一个酒榨窞，造一个高楼，租出拨种田人，就出门去了。<sup>34</sup> 果子熟个时候快到，差其个奴仆到种田人乌碎来收园里个果子。<sup>35</sup> 种田人就抲其奴仆，打一个，杀一个，石头揞煞一个。<sup>36</sup> 家主又差别个奴仆来，比前头还多。种田人也是介弄其拉。<sup>37</sup> 后头差自个儿子来，是介话：『其拉必定敬重我儿子。』<sup>38</sup> 种田人一看见其儿子，就大家是介话：『箇是接着产业个主顾，阿拉且杀勒其，夺其个产业。』<sup>39</sup> 就抲勒其，推出园外，杀掉。<sup>40</sup> 介呢，箇园个主人家归来，会咋办箇班种田人？」<sup>41</sup> 其拉等其话：「会煞扣抄灭箇班恶人，把葡萄园租出拨别个种田人，到果子熟个时候会驮出拨其个。」

<sup>42</sup> Yiæ-su teng gyi-lah wô, “Sing-shü-li *sia-tih*, ‘Kyʽi-oh-go s-vu sô kyʽi-diao keh-kwʽe zah-deo, z tso-leh *oh* kôh-lôh-den deo-ih-kwʽe zah-deo; keh z Cü sô tso-go, dziu ah-lah kʽen-læ z hyi-gyi-go:’ \[S. 118. 22, 23.\] *keh-go* *shih-wô* ng-lah soh m-neh doh-ko ma? <sup>43</sup> Keh-lah Ngô wô hyiang ng-lah dao, Jing-ming-go koh pih iao dzong ng-lah-go siu-li deh-leh-kyʽi, s-peh ih-pæn we kyih Jing-koh-go ko-ts go pah-sing. <sup>44</sup> Wa-yiu tih-lôh keh-kwʽe zah-deo-zông cü-kwu, pih-ding tih-wu; *keh-kwʽe* *zah-deo* tih-lôh gyi zông-deo, keh-go cü-kwu pih-ding ah-leh feng-se.”

<sup>42</sup> <u>耶稣</u>等其拉话：「圣书里写的：『起屋个师父所弃掉箇块石头，是做勒屋角落头头一块石头。箇是主所做个，就阿拉看来是稀奇个。』\[S. 118. 22, 23.\] 箇个说话尔拉啥呒得读过吗？<sup>43</sup> 箇勒我话向尔拉道，神明个国必要从尔拉个手里夺勒去，赐拨一班会结神国个果子个百姓。<sup>44</sup> 还有跌落箇块石头上主顾，必定跌糊。箇块石头跌落其上头，箇个主顾必定压勒粉碎。」

<sup>45</sup> Keh-sing tsi-s-deo teng Fah-li-sæ nying tʽing-meng Gyi-go pi-fông shih-wô, hyiao-teh z kông-tao gyi-lah zi. <sup>46</sup> Sing-siang iao kʽô Gyi, *tsih-z* pʽô pah-sing, ing-we gyi-lah sön Gyi z-go sin-cü-nying.

<sup>45</sup> 箇星祭司头等<u>法利赛</u>人听闻其个比方说话，晓得是讲到其拉自。<sup>46</sup> 心想要抲其，只是怕百姓，因为其拉算其是个先知人。

---

### Mt. XXII.

Yiæ-su kʽæ kʽeo yi yüong pi-fông shih-wô teng gyi-lah kông, z-ka wô:——

<u>耶稣</u>开口又用比方说话等其拉讲，是介话：——

<sup>2</sup> “Tʽin-koh kʽo-pi ih-go wông-ti, bæn gyi ng-ts-go hao-nyih-tsiu: <sup>3</sup> tsʽa gyi nu-boh kyʽi tsʽe tsʽing-kæn-go nying-kʽah læ kyʽüoh hao-nyih-tsiu; gyi-lah feh kʽeng læ. <sup>4</sup> Yi tsʽa bih-go nu-boh, z-ka wô, ‘Hao teng tsʽing-kæn-go nying-kʽah kyʽi wô, Ngô-go tsiu-væn yi-kying be-hao-de, keh-sing ngeo teng công-công sang-kʽeo tu sah-hao, yiang-yiang tu zi-be-de; hao-nyih-tsiu hao læ kyʽüoh-de.’ <sup>5</sup> Dæn-z gyi-lah feh tsʽæ gyi, tseo-leh-kyʽi-de; ih-go tao zi din-deo *kyʽi*, ih-go tso sang-i *kyʽi*. <sup>6</sup> Yü-to cô-leh gyi nu-boh, tsao-tʽah, sah-diao. <sup>7</sup> Wông-ti ih tʽing-meng, fah-ông-de; ziu tsʽa ping-mô djü-mih keh-sing hyüong-siu, siao-diao gyi-lah zing-li. <sup>8</sup> Keh-tsao yi teng nu-boh wô, ‘Hao-nyih-tsiu be-hao-tong, tsih-z tsʽing-kæn-go nying-kʽah kyʽin hao. <sup>9</sup> Ka-ni, ng-lah hao tao s-tsʽô-lu-kʽeo kyʽi, væn-pah sô pʽong-djôh-go, tu eo gyi læ kyʽüoh hao-nyih-tsiu.’ <sup>10</sup> Keh-sing nu-boh tseo-cʽih lu-li kyʽi, væn-pah sô pʽong-djôh-go, hao-hao-tæ-tæ tu ling gyi tsing-læ: kyʽüoh hao-nyih-tsiu go nying-kʽah ziu zo-mun-de. <sup>11</sup> Wông-ti tseo-tsing-læ kʽen zo-zih-go nying-kʽah, kʽen-kyin ih-go nying, feh cʽün ʽo hao-nyih go *do*-i; <sup>12</sup> ziu teng gyi wô, ‘Beng-yiu, ng feh cʽün ʽo hao-nyih go do-i, dza-we tseo-tsing dông-deo læ?’ Gyi feh kʽæ kʽeo. <sup>13</sup> Keh-tsao wông-ti teng keh-sing ti-ʽô-nying wô, ‘Hao bo gyi siu kyiah, tʽo-cʽih tao nga-deo heh-en-go di-fông; keh-deo yiu ngao-leh ngô-tsʽ di-kʽoh-go sing-hyiang.’ <sup>14</sup> Ing-we dziao-læ-go to, tʽiao-shün-go kyʽüih.”

<sup>2</sup> 「天国可比一个皇帝，办其儿子个好日酒。<sup>3</sup> 差其奴仆去催请间个人客来吃好日酒。其拉弗肯来。<sup>4</sup> 又差别个奴仆，是介话：『好等请间个人客去话，我个酒饭已经备好了，箇星牛等壮壮牲口都杀好，样样都齐备了，好日酒好来吃了。』<sup>5</sup> 但是其拉弗睬其，走了去了。一个到自田头去，一个做生意去。<sup>6</sup> 余多揸勒其奴仆，遭蹋，杀掉。<sup>7</sup> 皇帝一听闻，发怏了。就差兵马除灭箇星凶手，烧掉其拉城里。<sup>8</sup> 箇遭又等奴仆话：『好日酒备好东，只是请间个人客欠好。<sup>9</sup> 介呢，尔拉好到四岔路口去，凡百所碰着个，都讴其来吃好日酒。』<sup>10</sup> 箇星奴仆走出路里去，凡百所碰着个，好好歹歹都领其进来。吃好日酒个人客就坐满了。<sup>11</sup> 皇帝走进来看坐席个人客，看见一个人，弗穿贺好日个大衣，<sup>12</sup> 就等其话：『朋友，尔弗穿贺好日个大衣，咋会走进荡头来？』其弗开口。<sup>13</sup> 箇遭皇帝等箇星底下人话：『好缚其手脚，拖出到外头黑暗个地方，箇头有咬勒牙齿啼哭个声响。』<sup>14</sup> 因为召来个多，挑选个缺。」

<sup>15</sup> KEH-GO z-ʽeo Fah-li-sæ nying kyʽi siang-liang, dza-go hao tsiang *Gyi-go* shih-wô tsông kwʽu-tʽao-kyʽün tʽao Gyi. <sup>16</sup> Ziu tsʽa zi-go meng-du teng Hyi-lih keh-tông, meng Gyi z-ka wô, “Sin-sang, ah-lah hyiao-teh Ng z dzing-jih-go, jih-jih-we-we kông Jing-ming-go dao-li; ih-ngæn feh gyü-hyih nying-kô, yia feh cing nying-kô-go min-kʽong. <sup>17</sup> Ka-ni, hao wô hyiang ah-lah dao, Ng-go i-s dza-go? deo zin-liang peh <sup>\[1\]</sup>Kæ-sah, z feh-z?” <sup>18</sup> Yiæ-su hyiao-teh gyi-lah-go ôh-i, ziu wô. “Kô-hao-nying, ng-lah dza-we siang s-s Ngô? <sup>19</sup> Deo zin-liang go tʽong-ʽang-dzin do-læ peh Ngô kʽen.” Gyi-lah ziu <sup>\[2\]</sup>do jih-kwʽe fæn-ping peh Gyi. <sup>20</sup> *Yiæ-su* teng gyi-lah wô, “Keh-go deo-ts teng <sup>\[3\]</sup>koh-ʽao z jü-noh-go?” <sup>21</sup> Gyi-lah wô, “Z Kæ-sah-go.” Keh-tsao *Yiæ-su* teng gyi-lah wô, “Ka-ni, z Kæ-sah-go tong-si, hao peh Kæ-sah: z Jing-ming-go tong-si, hao *peh* Jing-ming.” <sup>22</sup> Gyi-lah ih tʽing-meng tu hyi-gyi; ziu li-kʽæ Gyi kyʽi-de.

<sup>15</sup> 箇个时候<u>法利赛</u>人去商量，咋个好将其个说话装箍套圈套其。<sup>16</sup> 就差自个门徒等<u>希律</u>箇党，问其是介话：「先生，阿拉晓得尔是诚实个，实实惠惠讲神明个道理，一眼弗惧胁人家，也弗准人家个面孔。<sup>17</sup> 介呢，好话向阿拉道，尔个意思咋个？头钱粮拨该撒<sup>\[1\]</sup>，是弗是？」<sup>18</sup> <u>耶稣</u>晓得其拉个恶意，就话：「假好人，尔拉咋会想试试我？<sup>19</sup> 投钱粮个通行钱驮来拨我看。」其拉就驮十块番饼<sup>\[2\]</sup>拨其。<sup>20</sup> <u>耶稣</u>等其拉话：「箇个头子等国号<sup>\[3\]</sup>是谁侬个？」<sup>21</sup> 其拉话：「是该撒个。」箇遭<u>耶稣</u>等其拉话：「介呢，是该撒个东西，好拨该撒；是神明个东西，好拨神明。」<sup>22</sup> 其拉一听闻都稀奇，就离开其去了。

<sup>\[1\] Kæ-sah *ziu-z* *Lo-mô* *wông-ti-go* *koh-ʽao*. 该撒就是罗马皇帝个国号。（原注）</sup>

<sup>\[2\] *Keh-kwʽe* *fæn-ping* *dzih* *ih-din* *nying-ts* *go*: *kʽen*. Mt. 20. <sup>2</sup> 该块番饼值一钿银子个。看 Mt. 20. 2</sup>

<sup>\[3\] *Peng-veng* *wô* z-ngæn. 本文话字眼。</sup>

<sup>23</sup> Sah-tʽu-kæ nying, ziu-z wô weh-cün-læ-go z-ken z m̆-teh-go, keh nyih-ts gyi-lah yiu-sing tseo-long-læ, meng Gyi, z-ka wô, <sup>24</sup> “Sin-sang, Mo-si wô, ih-go nying ziah-z m-neh ng-nô ziu si-de, ah-di kæ cʽü gyi lao-nyüing, hao teng ah-ko djün-cong-tsih-dæ. <sup>25</sup> Næn-kæn ah-lah u-sen yiu tsʽih hyüong-di: do-go dæ-leh lao-nyüing, si-de; ing-we m-neh ng-nô, lao-nyüing yi-lôh peh ah-di: <sup>26</sup> di-nyi, di-sæn, ih-dzih tao di-tsʽih, tu z-ka-go. <sup>27</sup> Ting kyih-sah, lao-nyüing yia si-de. <sup>28</sup> Ka-ni, weh-cün-læ-go z-ʽeo, keh tsʽih-go cong-nyiang gyi tao-ti sön jü-go lao-nyüing? ing-we tu cʽü gyi ko-de.” <sup>29</sup> Yiæ-su we-teh gyi-lah, wô, “Ng-lah we-leh feh hyiao-teh Sing-shü teng Jing-ming-go neng-ken, keh-lah tsʽo-de. <sup>30</sup> Ing-we weh-cün-læ-go z-ʽeo, feh tsôh cʽü-tsing kô-cʽih; z ziang Jing-ming-go tʽin-s læ tʽin-zông ih-yiang-go. <sup>31</sup> Ziah kông-tao si-nying weh-cün-læ z-ken, Jing-ming teng ng-lah sô wô, <sup>32</sup> ‘Ngô z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming,’ \[C. 3. 6.\] keh-go shih-wô ng-lah soh m-neh doh-ko ma? Jing-ming feh-z si-nying-go Jing-ming, z weh-nying-go *Jing-ming*.” <sup>33</sup> Pah-sing tʽing-meng, tu hyi-gyi Gyi-go kao-hyüing.

<sup>23</sup> <u>撒土该</u>人，就是话活转来个事干是呒得个，箇日子其拉有星走拢来，问其，是介话：<sup>24</sup> 「先生，<u>摩西</u>话，一个人若是呒得儿囡就死了，阿弟该娶其老𭑸，好等阿哥传宗接代。<sup>25</sup> 难间阿拉乌碎有七兄弟。大个抬了老𭑸，死了。因为呒得儿囡，老𭑸遗落拨阿弟。<sup>26</sup> 第二、第三，一直到第七，都是介个。<sup>27</sup> 顶结煞，老𭑸也死了。<sup>28</sup> 介呢，活转来个时候，箇七个中央其到底算谁个老𭑸？因为都娶其过了。」<sup>29</sup> <u>耶稣</u>回答其拉，话：「尔拉为了弗晓得圣书等神明个能干，箇勒错了。<sup>30</sup> 因为活转来个时候，弗作娶进嫁出。是像神明个天使来天上一样个。<sup>31</sup> 若讲到死人活转来事干，神明等尔拉所话，<sup>32</sup> 『我是<u>亚伯拉罕</u>个神明，<u>以撒</u>个神明，<u>雅各</u>个神明，』\[C. 3. 6.\] 箇个说话尔拉啥呒得读过吗？神明弗是死人个神明，是活人个神明。」<sup>33</sup> 百姓听闻，都稀奇其个教训。

<sup>34</sup> Fah-li-sæ nying tʽing-meng *Yiæ-su* kông-leh Sah-tʽu-kæ nying ve kʽæ kʽeo, ziu dô-kô jü-jih-long. <sup>35</sup> Nen-cong yiu ih-go, z kao lih-fah go sin-sang, iao s-s Gyi kʽen, ziu meng Gyi wô, <sup>36</sup> “Sin-sang, lih-fah li-deo ʽah-li ih-diao do?” <sup>37</sup> Yiæ-su teng gyi wô, “‘Ng tông-kæ yüong djün-fu sing-dziang, djün-fu tsing-jing, djün-fu dzæ-dzing, æ-kying Cü ng-go Jing-ming.’ \[Sm. 6. 5.\] <sup>38</sup> Keh z deo-ih-go lih-fah, yi z gyi do-go. <sup>39</sup> Di-nyi yia teng gyi siang-ziang, ziu-z, ‘Tông-kæ æ-sih ng-go ling-sô-kô ziang zi ih-yiang.’ \[Lv. 19. 18.\] <sup>40</sup> Long-tsong lih-fah teng sin-cü-nying-go *shih-wô*, tu z kʽao-djôh keh liang-diao tso-cü.”

<sup>34</sup> <u>法利赛</u>人听闻<u>耶稣</u>讲勒<u>撒土该</u>人𫧃开口，就大家聚集拢。<sup>35</sup> 内中有一个，是教律法个先生，要试试其看，就问其话：<sup>36</sup> 「先生，律法里头何里一条大？」<sup>37</sup> <u>耶稣</u>等其话：『尔当该用全副心肠，全副精神，全副才情，爱敬主尔个神明。』<sup>38</sup> 箇是头一个律法，又是其大个。<sup>39</sup> 第二也等其相像，就是：『当该爱惜尔个邻舍家像自一样。』\[Lv. 19. 18.\] <sup>40</sup> 拢总律法等先知人个说话，都是靠着箇两条做主。」

<sup>41</sup> Fah-li-sæ nying jü-long-tong-go z-ʽeo, Yiæ-su meng gyi-lah, wô, <sup>42</sup> “Ng-lah tsʽeng Kyi-toh dza-go? z jü-go ʽEo-dæ?” Gyi-lah wô, “Da-bih-go.” <sup>43</sup> *Yiæ-su* teng gyi-lah wô, “Keh-meh dza-we Da-bih be *Sing-Ling* ken-dong tsʽing-hwu Gyi z Cü, z-ka wô, <sup>44</sup> ‘Cü teng ngô-go Cü wô, Hao zo læ Ngô jing-siu-pin, teng-tao Ngô pô Ng-go dziu-dih tso Ng-go dah-kyiah-teng.’ \[S. 110. 1.\] <sup>45</sup> Ka-ni, Da-bih kyi-jün tsʽing-hwu Gyi z Cü, Gyi dza-we wa z Da-bih-go ʽEo-dæ?”

<sup>41</sup> <u>法利赛</u>人聚拢东个时候，<u>耶稣</u>问其拉，话：<sup>42</sup> 「尔拉忖<u>基督</u>咋个？是谁个后代？」其拉话：「<u>大辟</u>个。」<sup>43</sup> <u>耶稣</u>等其拉话：「箇末咋会<u>大辟</u>被圣灵感动称呼其是主，是介话：<sup>44</sup> 『主等我个主话，好坐来我顺手边，等到我把尔个仇敌做尔个踏脚凳。』\[S. 110. 1.\] <sup>45</sup> 介呢，<u>大辟</u>既然称呼其是主，其咋会还是<u>大辟</u>个后代？」

<sup>46</sup> M-nying neng-keo we-teh Gyi ih-sing: dzong keh nyih yi-ʽeo yia m-nying ken tsæ kyʽi meng Gyi.

<sup>46</sup> 呒人能够回答其一声。从箇日以后也呒人敢再去问其。

---

### Mt. XXIII.

KEH-GO z-ʽeo Yiæ-su kông peh cong-nying teng Zi-go meng-du tʽing, z-ka wô, <sup>2</sup> “Doh-shü-nying teng Fah-li-sæ nying z zo læ Mo-si ü-ts go: <sup>3</sup> sô-yi gyi-lah væn-pah eo ng-lah pao-siu go, hao kyʽi pao-siu, hao kyʽi tso: dæn-z m-nao tsiao gyi ʽang-we ka tso; ing-we gyi-lah tsih we kông, feh we tso. <sup>4</sup> Gyi-lah z bo-long djong-djong næn-tʽiao-go tæn-deo, fông læ nying-kô kyin-kah-deo: gyi-lah zi ziu-z ih-meh ts-deo feh kʽeng kyʽi dong gyi. <sup>5</sup> Gyi-lah væn-pah sô tso-go, tu z deh-we iao peh nying-kô kʽen. Gyi-lah cong-hyiao-ta tso-leh kwʽeh-kwʽeh-go, i-zông ken-den tso-leh do-do-go; <sup>6</sup> tsiu-yin-zông iao zo deo-we, jü-we-dông-li iao zo zông-we, <sup>7</sup> z-min-zông iao nying tsʽing gyi en; yi hwun-hyi nying-kô tsʽing-hwu gyi, Fu-ts, fu-ts!

箇个时候<u>耶稣</u>讲拨众人等自个门徒听，是介话：<sup>2</sup> 「读书人等<u>法利赛</u>人是坐来<u>摩西</u>椅子个。<sup>3</sup> 所以其拉凡百讴尔拉保守个，好去保守，好去做。但是呒得好照其行为介做。因为其拉只会讲，弗会做。<sup>4</sup> 其拉是缚拢重重难挑个担头，放来人家肩胛头。其拉自就是一末指头弗肯去动其。<sup>5</sup> 其拉凡百所做个，都是特为要拨人家看。其拉忠孝带做勒阔阔个，衣裳衦头做勒大大个。<sup>6</sup> 酒筵上要坐头位，聚会堂里要坐上位，<sup>7</sup> 市面上要人请其安，又欢喜人家称呼其，夫子，夫子！

<sup>8</sup> “Dæn-z ng-lah m-nao peh nying-kô tsʽing-hwu fu-ts: ing-we ng-lah tu z hyüong-di; tsih-yiu Ih-go z ng-lah-go Sin-sang, ziu-z Kyi-toh. <sup>9</sup> Yia m-nao tsʽing-hwu shü-kæn-zông *nying* z ah-tia: ing-we tsih-yiu Ih-go z ng-lah-go Ah-tia, ziu-z Keh-we læ tʽin-zông go. <sup>10</sup> Yia m-nao peh nying-kô tsʽing-hwu sin-sang: ing-we tsih-yiu Ih-go z ng-lah-go Sin-sang, ziu-z Kyi-toh. <sup>11</sup> Dæn-z ng-lah cong-nyiang do-go cü-kwu, kæ tso ng-lah-go yüong-nying. <sup>12</sup> Væn-pah zi sing-zông tso kao go, we kông gyi lôh tso ti; zi kông-lôh tso ti go, we sing gyi zông tso kao.

<sup>8</sup> 「但是尔拉呒得好拨人家称呼夫子。因为尔拉都是兄弟，只有一个是尔拉个先生，就是<u>基督</u>。<sup>9</sup> 也呒得好称呼世间上人是阿爹。因为只有一个是尔拉个阿爹，就是箇位来天上个。<sup>10</sup> 也呒得好拨人家称呼先生。因为只有一个是尔拉个先生，就是<u>基督</u>。<sup>11</sup> 但是尔拉中央大个主顾，该做尔拉个佣人。<sup>12</sup> 凡百自身上做高个，会降其落做低，自降落做低个，会升其上做高。

<sup>13</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we læ nying-kô min-zin so-djü tʽin-koh-go *meng*: ng-lah zi feh tseo-tsing-kyʽi, læ-tih tseo-tsing-go cü-kwu ng-lah yia feh hyü gyi tseo-tsing-kyʽi.

<sup>13</sup> 「读书人等<u>法利赛</u>人，尔拉假好人有祸祟！因为来人家面前锁住天国个门。尔拉自弗走进去，来的走进个主顾尔拉也弗许其走进去。

<sup>14</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we tʽeng-kyʽüoh kwu-sông lao-nyüing-go kô-kyi, kô-hyi-deo tao-kao mæn-dziang: keh-lah pih-ding ziu-ze yü-kô djong.

<sup>14</sup> 「读书人等<u>法利赛</u>人，尔拉假好人有祸祟！因为吞吃孤孀老𭑸个家计，假嬉头祷告漫长。箇勒必定受罪愈加重。

<sup>15</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we tseo-pin shü-*lu* ʽen-*lu* kyʽi kyʽün ih-go nying jih zi-go kyiao; yi-kying jih-leh kyiao, *fæn-cün* peh gyi pi ng-lah zi wa iao kô-be tso di-nyüoh-go nying.

<sup>15</sup> 「读书人等<u>法利赛</u>人，尔拉假好人有祸祟！因为走遍水路旱路去劝一个人入自个教。已经入勒教，反转拨其比尔拉自还要加倍做地狱个人。

<sup>18</sup> “Ng-lah ling-lu-go hah-ts yiu ʽo-se! ng-lah wô, ‘Nying ziah-z pô *sing*-din vah-tsiu, keh z m-kao; ziah-z pô *sing*-din-li-go kying-ts vah-tsiu, pih iao sön-su,’ <sup>17</sup> Ng-lah nyü-beng-go hah-ngæn cü-kwu! ʽah-li ih-yiang do, wa-z kying-ts do, wa-z *sing*-din do? keh-go kying-ts yia z we-leh *sing*-din tseng-kyʽi-go. <sup>18</sup> Wa-yiu *wô*, ‘Nying ziah-z pô tsi-dæn vah-tsiu, keh z m-kao; ziah-z pô tsi-dæn-zông-go li-veh vah-tsiu, pih iao sön-su. <sup>19</sup> Ng-lah nyü-beng-go hah-ngæn cü-kwu! ʽah-li ih-yiang do, wa-z li-veh do, wa-z tsi-dæn do? li-veh yia z we-leh tsi-dæn tseng-kyʽi-go. <sup>20</sup> Ka-ni, nying ziah-z pô tsi-dæn vah-tsiu, keh z lin tsi-dæn-zông ih-tsʽih-go *li-veh* tu vah-tsing dzæ-nen. <sup>21</sup> Nying ziah-z pô sing-din vah-tsiu, keh z lin sing-din-li deng-tih-go Cü-kwu, vah-tsing dzæ-nen. <sup>22</sup> Nying ziah-z pô tʽin vah-tsiu, keh z pô Jing-ming-go zo-we, lin zo-tih-go Cü-kwu, vah-tsing dzæ-nen.

<sup>18</sup> 「尔拉领路个瞎子有祸祟！尔拉话：『人若是把圣殿罚咒，箇是呒告；若是把圣殿里个金子罚咒，必要算数，』<sup>17</sup> 尔拉愚笨个瞎眼主顾！何里一样大，还是金子大，还是圣殿大？箇个金子也是为了圣殿尊起个。<sup>18</sup> 还有话：『人若是把祭坛罚咒，箇是呒告；若是把祭坛上个礼物罚咒，必要算数。<sup>19</sup> 尔拉愚笨个瞎眼主顾！何里一样大，还是礼物大，还是祭坛大？礼物也是为了祭坛尊起个。<sup>20</sup> 介呢，人若是把祭坛罚咒，箇是连祭坛上一切个礼物都罚进在内。<sup>21</sup> 人若是把圣殿罚咒，箇是连圣殿里庉的个主顾，罚进在内。<sup>22</sup> 人若是把天罚咒，箇是把神明个座位，连坐的个主顾，罚进在内。

<sup>23</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we pô bo-ho, we-hyiang, gying-tsʽæ, jih-kwu li-deo tseng-kyʽi ih-kwu; tsih-z lih-fah li-hyiang ting djong-deo z-ken, ziu-z kong-yi, dz-pe, sing-ʽang, ng-lah tu tsʽo-lôh-de. Dæn-z dông-yiang z kæ tso-go, ziu-z keh-yiang yia feh *kæ* tsʽo-lôh. <sup>24</sup> Ng-lah ling-lu-go hah-ts! hyiang-ts djong we li-cʽih, loh-do tao tʽeng-lôh-kyʽi.

<sup>23</sup> 「读书人等<u>法利赛</u>人，尔拉假好人有祸祟！因为把薄荷、茴香、芹菜，十股里头尊起一股。只是律法里向顶重头事干，就是公义、慈悲、信行，尔拉都错落了。但是荡样是该做个，就是箇样也弗该错落。<sup>24</sup> 尔拉领路个瞎子！香子虫会滤出，骆驼倒吞落去。

<sup>25</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we un-tsæn diah-ts, ng-lah we long gyi nga-deo ken-zing, gyi li-deo tao yiu gyiang-wang-pô-dao teng mang-sing tsi-mun-liao-go. <sup>26</sup> Ng hah-ngæn-go Fah-li-sæ nying! un-tsæn diah-ts, sin iao long gyi li-deo ken-zing, s-teh gyi nga-deo yia we ken-zing-de.

<sup>25</sup> 「读书人等<u>法利赛</u>人，尔拉假好人有祸祟！因为碗盏碟子，尔拉会弄其外头干净，其里头到有强横霸道等猛心𣥼满了个。<sup>26</sup> 尔瞎眼个<u>法利赛</u>人！碗盏碟子，先要弄其里头干净，使得其外头也会干净了。

<sup>27</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we ng-lah kʽo-pi-ziang feng-bah-liao-go veng-mo, nga-deo kʽen-læ z hao-kʽen-go, li-deo yiu s-kweh teng yiang-yiang ao-tsao tsi-mun-liao-go. <sup>28</sup> Ng-lah yia z-ka, nga-kwông-min nying-kô kʽen-kyin z tsing-dzih-go, li-deo yiu kô-i teng fi-li z-ken seh-mun-liao-go.

<sup>27</sup> 「读书人等<u>法利赛</u>人，尔拉假好人有祸祟！因为尔拉可比像粉白了个坟墓，外头看来是好看个，里头有尸骨等样样鏖糟𣥼满了个。<sup>28</sup> 尔拉也是介，外光面人家看见是正直个，里头有假意等非礼事干塞满了个。

<sup>29</sup> “Doh-shü-nying teng Fah-li-sæ nying, ng-lah kô-hao-nying yiu ʽo-se! ing-we ng-lah kyʽi-zao keh-sing sin-cü-nying-go veng-mo, tsông-sih tsing-dzih nying-go veng-deo, ziu wô, <sup>30</sup> ‘Ah-lah ziah sang læ tsu-tsong z-ʽeo, tsæ-ve teng gyi dô-kô kyʽi liu-cʽih sin-cü-nying-go hyüih.’ <sup>31</sup> Keh-lah ng-lah zi tso te-tsing ng-lah z long-sah sin-cü-nying cü-kwu-go ts-seng. <sup>32</sup> Ka-ni, ng-lah hao kyʽi mun-tsoh tsu-tsong-go ôh-kwun. <sup>33</sup> Ng-lah dôh-dzô sang-go dôh-dzô! dza neng-keo min-diao di-nyüoh-li-go ying-vah? <sup>34</sup> Keh-lah Ngô we tsʽa sin-cü-nying, tsʽong-ming nying, doh-shü-nying, tao ng-lah-go u-sen læ: yiu-sing ng-lah we sah-diao gyi, yiu-sing jih-z-kô ting gyi sah, yiu-sing læ ng-lah jü-we-dông-li pin-ts tang gyi, wa-yiu tao-cʽü zing-li ken gyi tseo: <sup>35</sup> s-teh shü-kæn-zông liu-cʽih tsing-dzih nying-go hyüih, dzong tsing-dzih-go Üô-pah kyʽi-deo, ih-dzih tao Pô-lah-kyüô ng-ts Sah-kyüô-li-üô, (ziu-z ng-lah læ tsi-dæn teng *da*-din-go cong-nyiang sah-diao-go,) tu iao kwe tao ng-lah sing-zông. <sup>36</sup> Ngô tsing wô hyiang ng-lah dao, Keh-sing z-ken tu iao ing-djôh keh-go shü-dæ.

<sup>29</sup> 「读书人等<u>法利赛</u>人，尔拉假好人有祸祟！因为尔拉去造箇星先知人个坟墓，装饰正直人个坟头，就话：<sup>30</sup> 『阿拉若生来祖宗时候，再𫧃等其大家去流出先知人个血。』<sup>31</sup> 箇勒尔拉自做对证尔拉是弄煞先知人主顾个子孙。<sup>32</sup> 介呢，尔拉好去满足祖宗个恶贯。<sup>33</sup> 尔拉毒蛇生个毒蛇！咋能够免掉地狱里个刑罚？<sup>34</sup> 箇勒我会差先知人、聪明人、读书人，到尔拉个乌碎来。有星尔拉会杀掉其，有星十字架钉其煞，有星来尔拉聚会堂里鞭子打其，还有到处城里赶其走。<sup>35</sup> 使得世间上流出正直人个血，从正直个亚伯起头，一直到<u>巴拉迦</u>儿子<u>撒迦利亚</u>，（就是尔拉来祭坛等大殿个中央杀掉个，）都要归到尔拉身上。<sup>36</sup> 我真话向尔拉道，箇星事干都要应着箇个世代。

<sup>37</sup> “Yiæ-lu-sah-leng! Yiæ-lu-sah-leng! ng sah-diao sin-cü-nying, keh-sing tsʽa tao ng-go u-dông læ-go, pô zah-deo kʽang-sah gyi; ng-go ng-nô Ngô to-siao we-su iao jü gyi long-læ, ziang kyi-nyiang yiah-sao ti-ʽô u siao-kyi ka; tsih-z ng-lah feh iao! <sup>38</sup> Ka-ni, ng-lah-go oh-lô iao pin-leh kʽong-di. <sup>39</sup> Ngô wô hyiang ng-lah dao, Dzong-kying-yi-ʽeo ng-lah feh we tsæ kʽen-kyin Ngô, ih-dzih iao tao ng-lah we wô, Kʽao-djôh Cü ming-deo læ-go Cü-kwu z ing-kæ coh-tsæn-go, ka z-ʽeo.”

<sup>37</sup> 「<u>耶路撒冷</u>！<u>耶路撒冷</u>！尔杀掉先知人，箇星差到尔个乌荡来个，把石头揞煞其。尔个儿囡我多少回数要聚其拢来，像鸡娘翼梢底下捂小鸡介。只是尔拉弗要！<sup>38</sup> 介呢，尔拉个屋落要变勒空地。<sup>39</sup> 我话向尔拉道，从今以后尔拉弗会再看见我，一直要到尔拉会话，靠着主名头来个主顾是应该祝赞个，介时候。」

---

### Mt. XXIV.

YIÆ-SU tseo-cʽih li-kʽæ sing-din z-ʽeo, meng-du tseo-long-kyʽi, iao tin-tin sing-din-go oh-yü peh Gyi kʽen. <sup>2</sup> Yiæ-su teng gyi-lah wô, “Keh-sing long-tsong, ng-lah kʽen-kyin feh? Ngô tsing wô hyiang ng-lah dao, Dông-deo tsiang-læ lin-tsih ih-kwʽe zah-deo tu m-neh dzing-lôh læ zah-deo zông-teng; long-tsong we tsʽah-diao.”

<u>耶稣</u>走出离开圣殿时候，门徒走拢去，要点点圣殿个屋宇拨其看。<sup>2</sup> <u>耶稣</u>等其拉话：「箇星拢总，尔拉看见弗？我真话向尔拉道，荡头将来连只一块石头都呒得剩落来石头上顶，拢总会拆掉。」

<sup>3</sup> Yiæ-su læ Ken-læn sæn zo-kæn z-ʽeo, meng-du s-ʽô tseo-long-læ, *meng* *Gyi*, z-ka wô, “Kyi-z yiu keh-sing z-ken? wô-wô hyiang ah-lah dao: wa-yiu Ng læ z-ʽeo, teng z-shü mah-go nyih-ts, yiu soh-go ziao-deo?”

<sup>3</sup> <u>耶稣</u>来橄榄山坐间时候，门徒私下走拢来，问其，是介话：「几时有箇星事干？话话向阿拉道。还有尔来时候，等时世末个日子，有啥个兆头？」

<sup>4</sup> Yiæ-su we-teh gyi-lah, wô, “Ng-lah yüong kwu-djôh, m-nao peh nying-kô ta-diao. <sup>5</sup> Ing-we yiu hyü-to nying we mao-leh Ngô ming-deo læ-gyi, z-ka wô, ‘Ngô z Kyi-toh;’ yia we ta-diao yiu-ho nying. <sup>6</sup> Ng-lah we tʽing-meng tang-tsiang z-ken, teng tang-tsiang-go sing-sih; ng-lah tön m-nao yiao-ʽôh: ing-we keh-sing z-ken tu pih-ding yiu-go, dæn-z mah-go z-ʽeo wa mi-de. <sup>7</sup> Ing-we pah-sing teng pah-sing, koh-kô teng koh-kô, tu we dô-kô tang-tsiang: wa-yiu-sing di-fông yiu hwông-nyin, z-yüoh, teng di-cing keh-sing. <sup>8</sup> Keh-sing long-tsong z-ken *peh-ko* z tsæ-næn-go kyʽi-deo.

<sup>4</sup> <u>耶稣</u>回答其拉，话：「尔拉用顾着，呒得好拨人家带掉。<sup>5</sup> 因为有许多人会冒勒我名头来其，是介话：『我是<u>基督</u>。』也会带掉有伙人。<sup>6</sup> 尔拉会听闻打仗事干，等打仗个信息。尔拉断呒得好摇惑。因为箇星事干都必定有个，但是末个时候还未了。<sup>7</sup> 因为百姓等百姓，国家等国家，都会大家打仗。还有星地方有荒年、时疫、等地震箇星。<sup>8</sup> 箇星拢总事干不过是灾难个起头。

<sup>9</sup> “Keh-go z-ʽeo nying-kô we tsiang ng-lah song *kwun*, iao peh ng-lah ziu næn; yi we sah-diao ng-lah: ping-tsʽia we-leh Ngô-go ming-deo, ng-lah we peh ʽen-tʽin-ʽô pah-sing kʽeh-tsʽeng. <sup>10</sup> Keh-go z-ʽeo yiu hyü-to *meng-du* we pæn-tih; yia we dô-kô song *kwun*, dô-kô kʽeh-tsʽeng. <sup>11</sup> Yia yiu hyü-to kô sin-cü-nying we cʽih-læ, ta-diao yiu-ho nying. <sup>12</sup> Wa-yiu we-leh fi-li z-ken to-kyʽi-læ, hyü-to *meng-du-go* æ-sih-sing we lang-de. <sup>13</sup> Dæn-z jing-næ tao ti go cü-kwu we teh-djôh kyiu. <sup>14</sup> Keh *tʽin*-koh-go foh-ing yia iao djün-kʽæ ʽen-tʽin-ʽô, tso te-tsing peh koh-tang-koh-go pah-sing; keh-tsao mah-go z-ʽeo ziu læ-de.

<sup>9</sup> 「箇个时候人家会将尔拉送官，要拨尔拉受难，又会杀掉尔拉。并且为了我个名头，尔拉会拨咸天下百姓刻忖。<sup>10</sup> 箇个时候有许多门徒会𢲔跌，也会大家送官，大家刻忖。<sup>11</sup> 也有许多假先知人会出来，带掉有伙人。<sup>12</sup> 还有为了非礼事干多起来，许多门徒个爱惜心会冷了。<sup>13</sup> 但是忍耐到底个主顾会得着救。<sup>14</sup> 箇天国个福音也要传开咸天下，做对证拨国打国个百姓，箇遭末个时候就来了。

<sup>15</sup> “Ng-lah kʽen-kyin sin-cü Dæn-yi-li sô wô-go, ‘we mih-diao *di-fông*, keh kʽo-u-go tong-si,’ lih læ keh tseng-kyʽi-go di-fông; (doh-go cü-kwu kæ ming-bah;) <sup>16</sup> keh-tsao læ Yiu-tʽa di-fông læ-kæn-go cü-kwu hao dao tao sæn-li kyʽi: <sup>17</sup> læ oh-teng cü-kwu m-nao tseo-lôh-læ, do-cʽih oh-li-go tong-si: <sup>18</sup> læ din-deo cü-kwu yia m-nao cün-læ do i-zông. <sup>19</sup> Keh-sing nyih-ts, do-du teng kyʽüoh-na-go lao-nyüing yiu ʽo-se! <sup>20</sup> Ng-lah yüong tao-kao, s-teh ng-lah dao-tseo hao-vong læ tong-tʽin-li, yia hao-vong læ en-sih-nyih. <sup>21</sup> Ing-we keh-go z-ʽeo pih-ding yiu da-næn; dzong kʽæ-bih tʽin-di ih-dzih tao næn-kæn dzong m-neh keh-cü-ka ko, ʽeo-deo yia tsæ-ve yiu-go. <sup>22</sup> Ziah feh s-teh keh-sing nyih-kyiah tön-tin, ih-go nying tu kyiu-feh-læ: dæn-z we-leh keh-sing tʽiao-shün-go nying, we s-teh keh-sing nyih-kyiah tön-go.

<sup>15</sup> 「尔拉看见先知<u>但以理</u>所话个，『会灭掉地方，箇可恶个东西，』立来箇尊起个地方。（读个主顾该明白；）<sup>16</sup> 箇遭来<u>犹太</u>地方来间个主顾好逃到山里去。<sup>17</sup> 来屋顶主顾呒得好走落来，驮出屋里个东西。<sup>18</sup> 来田头主顾也呒得好转来驮衣裳。<sup>19</sup> 箇星日子，大肚等吃奶个老𭑸有祸祟！<sup>20</sup> 尔拉用祷告，使得尔拉逃走好甮来冬天里，也好甮来安息日。<sup>21</sup> 因为箇个时候必定有大难，从开辟天地一直到难间从呒得箇株介过，后头也再𫧃有个。<sup>22</sup> 若弗使得箇星日脚短点，一个人都救弗来。但是为了箇星挑选个人，会使得箇星日脚短个。

<sup>23</sup> “Keh-go z-ʽeo ziah yiu nying teng ng-lah wô, ‘Kyi-toh dông-deo læ-tong;’ ʽôh-tsia *wô*, ‘Keh-deo læ-kæn;’ m-nao siang-sing *gyi*. <sup>24</sup> Ing-we yiu kô Kyi-toh kô sin-cü-nying iao cʽih-læ, yia we tso do-do jing-tsih teng gyi-z; s-teh keh-sing tʽiao-shün-go nying, ziah-z hao ta-diao, yia we peh gyi-lah ta-diao. <sup>25</sup> Ngô teng ng-lah yü-sin wô-go. <sup>26</sup> Ka-ni, ziah yiu nying teng ng-lah wô, ‘Tsʽia-kʽen, *Kyi-toh* læ kwʽông-iæ di-fông; ng-lah m-nao tseo-cʽih-kyʽi: *ôh-tsia* *wô*, ‘Læ mih-feh-dong-fong oh-li *læ-kæn*;’ ng-lah m-nao siang-sing. <sup>27</sup> Ing-we tsing-ziang sin-din dzong tong-pin fah-cʽih-læ, we liang-ko tao si-pin; Nying-go Ng-ts læ yia we z-ka-go. Ing-we s-siu læ ʽah-li, lao-ing yia we jü-long tao ʽah-li.

<sup>23</sup> 「箇个时候若有人等尔拉话，『<u>基督</u>荡头来东。』或者话，『箇头来间。』呒得好相信其。<sup>24</sup> 因为有假<u>基督</u>假先知人要出来，也会做大大神迹等奇事，使得箇星挑选个人，若是好带掉，也会拨其拉带掉。<sup>25</sup> 我等尔拉预先话个。<sup>26</sup> 介呢，若有人等尔拉话，『且看，<u>基督</u>来旷野地方，尔拉呒得好走出去。或者话，『来密弗洞风屋里来间。』尔拉呒得好相信。<sup>27</sup> 因为正像闪电从东边发出来，会亮过到西边。人个儿子来也会是介个。因为尸首来何里，老鹰也会聚拢到何里。

<sup>29</sup> “Keh-sing tsæ-næn nyih-ts ʽeo-deo, nyih-deo ziu we heh-en, yüih-liang feh we fah-kwông, sing-siu we dzong tʽin-li tih-lôh-læ, tʽin-zông keh-sing yiu gyün-ping go we yiao-dong. <sup>30</sup> Keh-go z-ʽeo Nying-go Ng-ts ziao-deo we yin-cʽih læ tʽin-zông: keh-tsao tʽin-ʽô-go cong ts-pʽa tu we kʽoh-leh sông-sing, yia we kʽen-kyin Nying-go Ng-ts, yiu do-do gyün-ping teng yüong-wô, zo-leh tʽin-li-go yüing ka læ. <sup>31</sup> Gyi ziu we tsʽa Gyi-go tʽin-s, yüong ʽao-dong-go do-do sing-hyiang, dzong tʽin-ʽô dông-pin zing-deo ih-dzih tao keh-pin zing-deo, kyʽi jü-long s-fông tʽiao-shün-go nying.

<sup>29</sup> 「箇星灾难日子后头，日头就会黑暗，月亮弗会发光，星宿会从天里跌落来，天上箇星有权柄个会摇动。<sup>30</sup> 箇个时候人个儿子兆头会现出来天上。箇遭天下个众支派都会哭勒伤心，也会看见人个儿子，有大大权柄等荣华，坐勒天里个云介来。<sup>31</sup> 其就会差其个天使，用号筒个大大声响，从天下荡边尽头一直到箇边尽头，去聚拢四方挑选个人。

<sup>32</sup> “Ng-lah kʽen vu-hwô-ko jü, hao tsʽeng tao ih-go pi-fông: gyi-go ô-ts neng-kyʽi-læ, yih-bæn pao-cʽih-læ, keh z-ʽeo hao hyiao-teh ʽô-tʽin kwʽa tao-de. <sup>33</sup> Z-ka-go, ng-lah kʽen-kyin keh-sing yiang-yiang z-ken, ziu hao hyiao-teh <sup>\[1\]</sup>*Jing-ming-go* *koh* kwʽa tao-de, ziu læ meng-kʽeo de. <sup>34</sup> Ngô tsing wô hyiang ng-lah dao, Keh-go shü-dæ, feh teng-tao keh-sing z-ken tu tso-dzing, feh we ko-kyʽi. <sup>35</sup> Tʽin teng di we ko-kyʽi: Ngô-go shih-wô feh we ko-kyʽi.

<sup>32</sup> 「尔拉看无花果树，好忖到一个比方。其个桠枝嫩起来，叶爿爆出来，箇时候好晓得夏天快到了。<sup>33</sup> 是介个，尔拉看见箇星样样事干，就好晓得神明个国<sup>\[1\]</sup>快到了，就来门口了。<sup>34</sup> 我真话向尔拉道，箇个世代，弗等到箇星事干都做成，弗会过去。<sup>35</sup> 天等地会过去。我个说话弗会过去。

<sup>\[1\] *ʽÔh-tsia*, *Nying-go* *Ng-ts*. 或者人个儿子。（原注）</sup>

<sup>36</sup> “Dæn-z keh-go nyih-ts, keh-go z-zing, m-nying hyiao-teh; tʽin-zông-go tʽin-s yia *feh* *hyiao-teh*; tsih-yiu Ngô Ah-tia Zi *hyiao-teh-go*. <sup>37</sup> Wa-yiu Nying-go Ng-ts læ *z-ʽeo*, tsing-hao-ziang Nô-üô z-ʽeo ka-go. <sup>38</sup> Ing-we ʽong-shü zin-deo, ih-dzih tao Nô-üô tseo-tsing fông-jün keh nyih, gyi-lah tu læ-tih kyʽüoh læ-tih hah, cʽü-tsing kô-cʽih; <sup>39</sup> dzih-teng-tao ʽong-shü læ, long-tsong tʽeng-kyʽi, dzæ-fông teh-cü-de: Nying-go Ng-ts læ, yia we z-ka-go. <sup>40</sup> Keh-go z-ʽeo yiu liang-go nying læ din-deo læ-kæn; ih-go we siu-leh-kyʽi, ih-go we dzing-lôh-tong. <sup>41</sup> Yiu liang-go nyü-nying læ mo-fông-li læ-kæn mo feng; ih-go we siu-leh-kyʽi, ih-go we dzing-lôh-tong.

<sup>36</sup> 「但是箇个日子，箇个时辰，呒人晓得，天上个天使也弗晓得，只有我阿爹自晓得个。<sup>37</sup> 还有人个儿子来时候，正好像挪亚时候介个。<sup>38</sup> 因为洪水前头，一直到挪亚走进方船箇日，其拉都来的吃来的喝，娶进嫁出。<sup>39</sup> 直等到洪水来，拢总氽去，才方得知了，人个儿子来，也会是介个。<sup>40</sup> 箇个时候有两个人来田头来间，一个会收勒去，一个会剩落东。<sup>41</sup> 有两个女人来磨坊里来间磨粉，一个会收勒去，一个会剩落东。

<sup>42</sup> “Sô-yi ng-lah yüong kying-sing: ing-we feh hyiao-teh ng-lah-go Cü soh-go z-ʽeo læ-gyi. <sup>43</sup> Kô-cü ziah hyiao-teh zeh ʽah-li ih-kang læ, pih-ding kying-sing, tsæ-ve eo gyi oh-lô tsʽah dong, keh z ng-lah hyiao-teh-go. <sup>44</sup> Keh-lah ng-lah yia tông-kæ bông-be-hao: ing-we Nying-go Ng-ts læ-go z-ʽeo, z ng-lah tsʽeng-feh-tao-go.

<sup>42</sup> 「所以尔拉用警醒：因为弗晓得尔拉个主啥个时候来其。<sup>43</sup> 家主若晓得贼何里一更来，必定警醒，再𫧃讴其屋落拆洞，箇是尔拉晓得个。<sup>44</sup> 箇勒尔拉也当该防备好。因为人个儿子来个时候，是尔拉忖弗到个。

<sup>45</sup> “Keh-meh jü z cong-sing tsʽong-ming-go nu-boh, gyi-go cü-nying-kô tʽôh gyi kwun oh-li-go *cong* nu-boh, ze z-ʽeo feng kʽeo-liang peh gyi-lah? <sup>46</sup> Cü-nying-kô tseo-læ, kʽen-kyin yiu nu-boh z-ka tso-fah, keh-go nu-boh tao yiu foh-kyʽi. <sup>47</sup> Ngô tsing wô hyiang ng-lah dao, *Cü-nying-kô* we peh gyi kwun long-tsong kô-kyi. <sup>48</sup> Ziah yiu ôh-go nu-boh sing-li wô, ‘Ngô cü-nying-kô iao tæn-kôh-kyi læ-de;’ <sup>49</sup> ziu kyʽi tang gyi-go dong-de nu-boh, teng tse-hen dô-kô kyʽüoh dô-kô hah: <sup>50</sup> keh-go nu-boh siang-feh-tao-go nyih-ts, feh teh-cü-go z-ʽeo, gyi-go cü-nying-kô læ-de; <sup>51</sup> ziu iao <sup>\[1\]</sup>tsæn gyi nyüoh-tsiang, peh gyi teng kô-hao-nying dô-kô yiu-veng: keh-deo yiu ngao-leh ngô-tsʽ di-kʽoh-go sing-hyiang.

<sup>45</sup> 「箇末谁是忠心聪明个奴仆，其个主人家托其管屋里个众奴仆，随时候分口粮拨其拉？<sup>46</sup> 主人家走来，看见有奴仆是介做法，箇个奴仆倒有福气。<sup>47</sup> 我真话向尔拉道，主人家会拨其管拢总家计。<sup>48</sup> 若有恶个奴仆心里话：『我主人家要耽搁记来了。』<sup>49</sup> 就去打其个同队奴仆，等醉汉大家吃大家喝。<sup>50</sup> 箇个奴仆想弗到个日子，弗得知个时候，其个主人家来了。<sup>51</sup> 就要斩其肉酱<sup>\[1\]</sup>，拨其等假好人大家有份。箇头有咬勒牙齿啼哭个声响。

<sup>\[1\] *ʽÔh-tsia* *wô* tang gyi li-ʽæ. 或者话打其厉害。（原注）</sup>

---

### Mt. XXV.

“Keh-go z-ʽeo, tʽin-koh we ziang jih-go dong-nyü, do-leh gyi teng-tsæn, tseo-cʽih-kyʽi nying-tsih sing-lông. <sup>2</sup> Nen-cong yiu ng-go tsʽong-ming, ng-go nyü-beng. <sup>3</sup> Keh-sing nyü-beng-go do-leh gyi teng-tsæn, feh ta yiu: <sup>4</sup> keh-sing tsʽong-ming-go do-leh gyi teng-tsæn, lin gyi yiu-kwun-li yia ta yiu. <sup>5</sup> Sing-lông wa tæn-kôh-kæn, gyi-lah tu tang kʽeh-cʽong, kwʽeng-joh-de. <sup>6</sup> Tao pun-yia-ko, nying-sing wæ-kyʽi, *z-ka* *wô*, ‘Sing-lông læ-de; hao tseo-cʽih-læ nying-tsih gyi.’ <sup>7</sup> Keh-tsao keh-sing dong-nyü tu bô-kyʽi-læ, tsông gyi-lah teng-tsæn. <sup>8</sup> Keh-sing nyü-beng-go teng tsʽong-ming-go wô, ‘Ng-lah-go yiu coh-tin peh ah-lah; ing-we ah-lah-go teng-tsæn iao u-de.’ <sup>9</sup> Keh-sing tsʽong-ming-go we-teh wô, ‘*S-feh-teh-go*; kʽong-pʽô ng-lah teng ah-lah *dô-kô* *yüong* iao feh keo: neng-s ng-lah zi tao yiu-fông-li kyʽi ma.’ <sup>10</sup> Gyi-lah kyʽi ma go z-ʽeo, sing-lông læ-de: keh-sing be-hao-liao-go *dong-nyü* teng gyi dô-kô tseo-tsing-kyʽi kyʽüoh hao-nyih-tsiu; meng ziu so-hao-de. <sup>11</sup> Yü-to-go dong-nyü ʽeo-deo læ-de, z-ka wô, ‘Cü, cü, kʽæ-kʽæ peh ah-lah.’ <sup>12</sup> Gyi we-teh wô, ‘Ngô tsing wô hyiang ng-lah dao, Ngô feh nying-teh ng-lah.’

「箇个时候，天国会像十个童女，驮勒其灯盏，走出去迎接新郎。<sup>2</sup> 内中有五个聪明，五个愚笨。<sup>3</sup> 箇星愚笨个驮勒其灯盏，弗带油。<sup>4</sup> 箇星聪明个驮勒其灯盏，连其油罐里也带油。<sup>5</sup> 新郎还耽搁间，其拉都打瞌𥅻，困熟了。<sup>6</sup> 到半夜过，人声怀起，是介话：『新郎来了，好走出来迎接其。』<sup>7</sup> 箇遭箇星童女都爬起来，装其拉灯盏。<sup>8</sup> 箇星愚笨个等聪明个话：『尔拉个油给点拨阿拉，因为阿拉个灯盏要𤆡了。』<sup>9</sup> 箇星聪明个回答话：『使弗得个，恐怕尔拉等阿拉大家用要弗够，能使尔拉自到油坊里去买。』<sup>10</sup> 其拉去买个时候，新郎来了。箇星备好了个童女等其大家走进去吃好日酒，门就锁好了。<sup>11</sup> 余多个童女后头来了，是介话：『主，主，开开拨阿拉。』<sup>12</sup> 其回答话：『我真话向尔拉道，我弗认得尔拉。』

<sup>13</sup> “Sô-yi ng-lah yüong kying-sing; ing-we feh hyiao-teh Nying-go Ng-ts soh-go nyih-ts, soh-go z-zing, we læ.

<sup>13</sup> 「所以尔拉用警醒。因为弗晓得人个儿子啥个日子，啥个时辰，会来。

<sup>14</sup> ING-WE *tʽin-koh* kʽo-pi ih-go nying iao cʽih-meng kyʽi, eo-long gyi nu-boh, pô kô-kyi kao-dæ gyi-lah: <sup>15</sup> ze kôh-nying-go vu-nyih-ts feng nying-ts peh gyi-lah, ih-go ng-tsʽin liang, ih-go nyi-tsʽin liang, ih-go ih-tsʽin liang: ziu cʽih-meng kyʽi-de. <sup>16</sup> Keh do ng-tsʽin cü-kwu ziu kyʽi-de, tsiang keh-go nying-ts tso sang-i, yi dzæn-tsing ng-tsʽin. <sup>17</sup> Keh do nyi-tsʽin cü-kwu yia z-ka, gyi yia dzæn-tsing nyi-tsʽin. <sup>18</sup> Keh do ih-tsʽin cü-kwu di-yiang-li kyʽi gyüih ih-go den, pô gyi cü-nying-kô nying-ts kʽông-kæn.

<sup>14</sup> 因为天国可比一个人要出门去，讴拢其奴仆，把家计交代其拉。<sup>15</sup> 随各人个武艺子分银子拨其拉，一个五千两，一个二千两，一个一千两，就出门去了。<sup>16</sup> 箇驮五千主顾就去了，将箇个银子做生意，又赚进五千。<sup>17</sup> 箇驮二千主顾也是介，其也赚进二千。<sup>18</sup> 箇驮一千主顾地垟里去掘一个窞，把其主人家银子囥间。

<sup>19</sup> “Deng-leh dziang-kyiu, keh-sing nu-boh-go cü-nying-kô kyü-læ, teng gyi-lah sön tsiang. Keh do ng-tsʽin cü-kwu tseo-læ, ling-nga yi ta ng-tsʽin, z-ka wô, ‘Cü, ng yiu ng-tsʽin liang kao-dæ ngô; næn-kæn ngô yi yiu ng-tsʽin dzæn-tsʽeo.’ <sup>21</sup> Cü-nying-kô teng gyi wô, ‘Hao; ng cong-sing-go hao nu-boh! ng kying-siu yiu-ʽæn-go *kyi-jün* yiu cong-sing, ngô we peh ng kying-siu yiu-ho: hao tseo-tsing ng cü-nying-kô kwʽa-lôh-go *di-fông* læ.’ <sup>22</sup> Keh do nyi-tsʽin go tseo-læ, wô, ‘Cü, ng yiu nyi-tsʽin liang kao-dæ ngô; næn-kæn ngô yi yiu nyi-tsʽin dzæn-tsʽeo.’ <sup>23</sup> Cü-nying-kô teng gyi wô, ‘Hao; ng cong-sing-go hao nu-boh! ng kying-siu yiu-ʽæn-go *kyi-jün* yiu cong-sing, ngô we peh ng kying-siu yiu-ho: hao tseo-tsing ng cü-nying-kô kwʽa-lôh-go *di-fông* læ.’ <sup>24</sup> Yiu ih-tsʽin do-ko cü-kwu yia tseo-læ, wô, ‘Cü, ngô hyiao-teh ng z kʽeh-boh nying, feh-z ng cong-kæn u-sen yia we kyʽi keh, feh-z ng tsah-kæn u-sen yia we kyʽi siu; <sup>25</sup> keh-lah ngô pʽô-de, tsiang ng-go nying-ts di-yiang-li kyʽi kʽông-kæn: næn-kæn ng-zi-go tong-si læ-tong.’ <sup>26</sup> Cü-nying-kô we-teh gyi, wô, ‘Ng læn-do-go w̆a nu-boh! ng hyiao-teh feh-z ngô cong-kæn u-sen ngô yia we kyʽi keh, feh-z ngô tsah-kæn u-sen ngô yia we kyʽi siu: <sup>27</sup> ka-ni, ng kæ pô ngô nying-ts dzin-tin-li kyʽi dzeng-kæn; teng ngô læ-go z-ʽeo, ngô-zi-go *nying-ts* lin li-din tu hao do-kyü. <sup>28</sup> Ka-ni, ng-lah hao kyʽi deh gyi keh ih-tsʽin, kao-fu keh yiu jih-tsʽin cü-kwu. <sup>29</sup> Ing-we væn-pah yiu-go cü-kwu, wa iao kô-tsʽeo peh gyi, s-teh yiu-yü: m̆-teh-go cü-kwu, lin gyi sô yiu-go yia iao teng gyi deh-leh-kyʽi. <sup>30</sup> Wa-yiu keh m-yüong-go nu-boh ken-cʽih tao nga-deo heh-en-go di-fông: keh-deo yiu ngao-leh ngô-tsʽ di-kʽoh-go sing-hyiang.’

<sup>19</sup> 「庉了长久，箇星奴仆个主人家归来，等其拉算账。箇驮五千主顾走来，另外又带五千，是介话：『主，尔有五千两交代我，难间我又有五千赚凑。』<sup>21</sup> 主人家等其话：『好，尔忠心个好奴仆！尔经手有限个既然有忠心，我会拨尔经手有伙，好走进尔主人家快乐个地方来。』<sup>22</sup> 箇驮二千个走来，话：『主，尔有二千两交代我，难间我又有二千赚凑。』<sup>23</sup> 主人家等其话：『好，尔忠心个好奴仆！尔经手有限个既然有忠心，我会拨尔经手有伙。好走进尔主人家快乐个地方来。』<sup>24</sup> 有一千驮个主顾也走来，话：『主，我晓得尔是刻薄人，弗是尔种间乌碎也会去割，弗是尔扎间乌碎也会去收。<sup>25</sup> 箇勒我怕了，将尔个银子地垟里去囥间。难间尔自个东西来东。』<sup>26</sup> 主人家回答其，话：『尔懒惰个坏奴仆！尔晓得弗是我种间乌碎我也会去割，弗是我扎间乌碎我也会去收。<sup>27</sup> 介呢，尔该把我银子钱店里去存间，等我来个时候，我自个银子连利钿都好驮归。<sup>28</sup> 介呢，尔拉好去夺其箇一千，交付箇有十千主顾。<sup>29</sup> 因为凡百有个主顾，还要加凑拨其，使得有余；呒得个主顾，连其所有个也要等其夺勒去。<sup>30</sup> 还有箇呒用个奴仆赶出到外头黑暗个地方。箇头有咬勒牙齿啼哭个声响。』

<sup>31</sup> “NYING-GO Ng-ts yiu yüong-wô, ta-leh long-tsong sing-jün-go tʽin-s dô-kô læ, keh-go z-ʽeo we zo læ Gyi yüong-wô-go zo-we. <sup>32</sup> Væn-koh-go pah-sing tu we jü-long tao Gyi min-zin læ: Gyi ziu we feng-cʽih liang-ʽao-sang, tsing-ziang kʽen-yiang cü-kwu feng-cʽih wu-yiang sæn-yiang ka; wu-yiang peh gyi læ jing-siu-pin, sæn-yiang peh gyi læ tsia-siu-pin.

<sup>31</sup> 「人个儿子有荣华，带勒拢总圣善个天使大家来，箇个时候会坐来其荣华个座位。<sup>32</sup> 万国个百姓都会聚拢到其面前来。其就会分出两号生，正像看羊主顾分出湖羊山羊介，湖羊拨其来顺手边，山羊拨其来借手边。

<sup>34</sup> “Keh-tsao Wông-ti we teng keh-sing læ Gyi jing-siu-pin go wô, ‘Ng-lah z Ngô Ah-tia coh-foh-go cü-kwu, hao læ tsih-ziu keh we-leh ng-lah dzong kʽæ-bih tʽin-di be-hao-tong-go koh, tso tsʽæn-nyih. <sup>35</sup> Ing-we Ngô du-kyi, ng-lah peh Ngô kyʽüoh; kʽeo-kʽeh, ng-lah peh Ngô hah; cʽih-meng-kæn, ng-lah siu-liu Ngô; <sup>36</sup> cʽih-poh-go, ng-lah peh Ngô cʽün; sang bing, ng-lah kwu-djôh Ngô; lôh lao-kæn, ng-lah læ kʽen-kwu Ngô.’ <sup>37</sup> Keh-sing tsing-dzih nying ziu we ing-kyʽi, teng Gyi wô, ‘Cü, ah-lah kyi-z kʽen-kyin Ng du-kyi, peh Ng kyʽüoh; ʽôh-tsia kʽeo-kʽeh, peh Ng hah? <sup>38</sup> Kyi-z kʽen-kyin Ng cʽih-meng-kæn, siu-liu Ng; ʽôh-tsia cʽih-poh-go, peh Ng cʽün? <sup>39</sup> Kyi-z kʽen-kyin Ng sang bing, ʽôh-tsia lôh lao-kæn, læ kʽen-kwu Ng?’ <sup>40</sup> Wông-ti ziu we ing-kyʽi, teng gyi-lah wô, ‘Ngô tsing wô hyiang ng-lah dao, Ngô keh-sing ting siao hyüong-di ziu-z ih-go, ng-lah yiu to-siao hao-cʽü tao gyi, ziu-z *yiu* *to-siao* *hao-cʽü* tao Ngô.’

<sup>34</sup> 「箇遭皇帝会等箇星来其顺手边个话：『尔拉是我阿爹祝福个主顾，好来接受箇为了尔拉从开辟天地备好东个国，做产业。<sup>35</sup> 因为我肚饥，尔拉拨我吃；口渴，尔拉拨我喝；出门间，尔拉收留我；<sup>36</sup> 出膊个，尔拉拨我穿；生病，尔拉顾着我；落牢监，尔拉来看顾我。』<sup>37</sup> 箇星正直人就会应起，等其话：『主，阿拉几时看见尔肚饥，拨尔吃；或者口渴，拨尔喝？<sup>38</sup> 几时看见尔出门间，收留尔；或者出膊个，拨尔穿？<sup>39</sup> 几时看见尔生病，或者落牢监，来看顾尔？』<sup>40</sup> 皇帝就会应起，等其拉话：『我真话向尔拉道，我箇星顶小兄弟就是一个，尔拉有多少好处到其，就是有多少好处到我。』

<sup>41</sup> “Keh-tsao yia we teng keh-sing læ tsia-siu-pin go wô, ‘Ng-lah be tsiu-mô go cü-kwu, hao li-kʽæ Ngô, tao keh we-leh mo-kwe teng gyi tsʽa-s be-hao-kæn-go üong-yün ho-li kyʽi. <sup>42</sup> Ing-we Ngô du-kyi, ng-lah m̆-teh peh Ngô kyʽüoh; kʽeo-kʽeh, ng-lah m̆-teh peh Ngô hah; <sup>43</sup> cʽih-meng-kæn, ng-lah m̆-teh siu-liu Ngô; cʽih-poh-go, ng-lah m̆-teh peh Ngô cʽün; sang bing teng lôh lao-kæn, ng-lah m̆-teh *læ* kʽen-kwu Ngô.’ <sup>44</sup> Gyi-lah yia we ing-kyʽi, teng Gyi wô, ‘Cü, ah-lah kyi-z kʽen-kyin Ng du-kyi, ʽôh-tsia kʽeo-kʽeh, ʽôh-tsia cʽih-meng-kæn, ʽôh-tsia cʽih-poh-go, ʽôh-tsia sang bing, ʽôh-tsia lôh lao-kæn, tu m̆-teh *læ* kong-ing Ng?’ <sup>45</sup> Gyi ziu we ing-kyʽi, teng gyi-lah wô, ‘Ngô tsing wô hyiang ng-lah dao, Keh-sing ting siao cü-kwu ziu-z ih-go, ng-lah yiu to-siao hao-cʽü m̆-teh tao gyi, ziu-z *yiu* *to-siao* *hao-cʽü* m̆-teh tao Ngô. <sup>46</sup> Keh-sing iao tao üong-yün ying-vah-li kyʽi; dæn-z keh-sing tsing-dzih nying tao üong-yün weh-ming *kyʽi*.’”

<sup>41</sup> 「箇遭也会等箇星来借手边个话：『尔拉被咒骂个主顾，好离开我，到箇为了魔鬼等其差使备好间个永远火里去。<sup>42</sup> 因为我肚饥，尔拉呒得拨我吃；口渴，尔拉呒得拨我喝；<sup>43</sup> 出门间，尔拉呒得收留我；出膊个，尔拉呒得拨我穿；生病等落牢监，尔拉呒得来看顾我。』<sup>44</sup> 其拉也会应起，等其话：『主，阿拉几时看见尔肚饥，或者口渴，或者出门间，或者出膊个，或者生病，或者落牢监，都呒得来供应尔？』<sup>45</sup> 其就会应起，等其拉话：『我真话向尔拉道，箇星顶小主顾就是一个，尔拉有多少好处呒得到其，就是有多少好处呒得到我。<sup>46</sup> 箇星要到永远刑罚里去，但是箇星正直人到永远活命去。』」

---

### Mt. XXVI.

YIÆ-SU kông-hao keh-sing long-tsong shih-wô, ziu teng Gyi meng-du wô, <sup>2</sup> “Ng-lah hyiao-teh tsæ z liang nyih z Yü-yüih-tsih, Nying-go Ng-ts iao song *kwun*, ting læ jih-z-kô-zông.”

<u>耶稣</u>讲好箇星拢总说话，就等其门徒话：<sup>2</sup> 「尔拉晓得再是两日是逾越节，人个儿子要送官，钉来十字架上。」

<sup>3</sup> Keh-go z-ʽeo keh-sing tsi-s-deo, doh-shü-nying, teng pah-sing-go tsiang-lao, tu jü-jih-long tao tsi-s-deo kyiao-leh Kæ-üô-fah-go ngô-meng-li; <sup>4</sup> siang-liang yüong kyi-kao kʽô Yiæ-su, iao long-sah Gyi. <sup>5</sup> Tsih-z wô, “M-nao læ tsih-kʽeng nyih, kʽong-pʽô pah-sing iao nao-z.”

<sup>3</sup> 箇个时候箇星祭司头、读书人、等百姓个长老，都聚集拢到祭司头叫勒<u>该亚法</u>个衙门里，<sup>4</sup> 商量用计较抲<u>耶稣</u>，要弄煞其。<sup>5</sup> 只是话：「呒得好来节肯日，恐怕百姓要闹事。」

<sup>6</sup> YIÆ-SU læ Pah-da-nyi, sang da-mô-fong go Si-meng oh-li læ-kæn: <sup>7</sup> yiu ih-go nyü-nying do-leh ting kyü hyiang-yiu tsi-tih-go nyüoh-go ʽeh-ts, Yiæ-su zo-zih-go z-ʽeo, tseo-long-læ tao læ Gyi deo-li. <sup>8</sup> Meng-du kʽen-kyin, ông-de, z-ka wô, “Keh me-fi-diao tsôh soh? <sup>9</sup> Keh-go hyiang-yiu feh-jün hao ma hyü-to *dong-din*, feng peh gyüong-nying.” <sup>10</sup> Yiæ-su teh-cü, ziu teng gyi-lah wô, “Ng-lah dza-we long keh-go nyü-nying tæn sing-z? gyi teng Ngô tso-go z ih-yiang hao z-ken. <sup>11</sup> Ing-we ng-lah yiu gyüong-nying dziang-tʽong dô-kô læ-tong; dæn-z m̆-teh Ngô dziang-tʽong læ-tong. <sup>12</sup> Gyi keh-go hyiang-yiu tao læ Ngô sing-zông, z we-leh Ngô sông-z tso-go. <sup>13</sup> Ngô tsing wô hyiang ng-lah dao, ʽEn-tʽin-ʽô feh-leng soh-go di-fông, z yiu keh-go foh-ing djün-kʽæ-go, yia pih-ding kông-tao keh-go nyü-nying sô tso-go z-ken, hao peh nying-kô kyi-teh gyi.”

<sup>6</sup> <u>耶稣</u>来<u>伯大尼</u>，生大麻疯个<u>西门</u>屋里来间。<sup>7</sup> 有一个女人驮勒顶贵香油𣥼的个玉个盒子，<u>耶稣</u>坐席个时候，走拢来到来其头里。<sup>8</sup> 门徒看见，怏了，是介话：「箇糜费掉作啥？<sup>9</sup> 箇个香油弗然好卖许多铜钿，分拨穷人。」<sup>10</sup> <u>耶稣</u>得知，就等其拉话：「尔拉咋会弄箇个女人担心事？其等我做个是一样好事干。<sup>11</sup> 因为尔拉有穷人长通大家来东，但是呒得我长通来东。<sup>12</sup> 其箇个香油倒来我身上，是为了我丧事做个。<sup>13</sup> 我真话向尔拉道，咸天下弗论啥个地方，是有箇个福音传开个，也必定讲到箇个女人所做个事干，好拨人家记得其。」

<sup>14</sup> Keh-go z-ʽeo jih-nyi meng-du li-hyiang ih-go, kyiao-leh Kyüô-liah-go Yiu-da, tseo tao keh-sing tsi-s-deo-go u-sen, z-ka wô, <sup>15</sup> “Ng-lah kʽeng peh ngô to-siao, ngô we tsiang Gyi ma peh ng-lah?” Gyi-lah ziu tsʽing sæn-jih-kwʽe nying-ts peh gyi. <sup>16</sup> *Yiu-da* dzong-tsʽ-ts-ʽeo zing kyi-we, hao pô Yiæ-su kao-dæ gyi-lah.

<sup>14</sup> 箇个时候十二门徒里向一个，叫勒<u>加略</u>个<u>犹大</u>，走到箇星祭司头个乌碎，是介话：<sup>15</sup> 「尔拉肯拨我多少，我会将其卖拨尔拉？」其拉就称三十块银子拨其。<sup>16</sup> <u>犹大</u>从此之后寻机会，好把<u>耶稣</u>交代其拉。

<sup>17</sup> VU-KAO-TSIH-GO deo-nyih, meng-du tseo-long Yiæ-su-go sing-pin, teng Gyi wô, “Ng iao ah-lah ʽah-li be-bæn yü-yüih peh Ng kyʽüoh?” <sup>18</sup> Gyi wô, “Ng-lah tao zing-li mo-nying *oh-li* kyʽi, teng gyi wô, ‘Sin-sang z-ka wô, Ngô-go z-ʽeo gying-de; Ngô teng meng-du iao læ ng-go oh-li ko Yü-yüih-tsih.’” <sup>19</sup> Meng-du ziu i Yiæ-su feng-fu ka tso, yü-yüih be-hao-kæn.

<sup>17</sup> 无酵节个头日，门徒走拢<u>耶稣</u>个身边，等其话：「尔要阿拉何里备办逾越拨尔吃？」<sup>18</sup> 其话：「尔拉到城里某人屋里去，等其话：『先生是介话，我个时候近了，我等门徒要来尔个屋里过逾越节。』」<sup>19</sup> 门徒就依<u>耶稣</u>吩咐介做，逾越备好间。

<sup>20</sup> Tao yia-kwʽa, *Yiæ-su* teng jih-nyi meng-du dô-kô zo-zih. <sup>21</sup> Gyi-lah kyʽüoh-go z-ʽeo, *Yiæ-su* z-ka wô, “Ngô tsing wô hyiang ng-lah dao, Ng-lah cong-nyiang yiu ih-go iao ma-diao Ngô.” <sup>22</sup> Gyi-lah do-nyiang iu-meng, ko-tang-ko meng Gyi wô, “Cü, z ngô feh?” <sup>23</sup> Yiæ-su we-teh wô, “Teng Ngô dô-kô beng-ts-li ʽô-siu-go cü-kwu, z gyi iao ma-diao Ngô. <sup>24</sup> Nying-go Ng-ts nyün-z iao kyʽi ziang *Shü-li* sia-lôh ts-tin Gyi ka-go: dæn-z ma-diao Nying-go Ng-ts keh-go cü-kwu yiu ʽo-se! keh-go nying feh sang wa-z gyi bin-i.” <sup>25</sup> Iao ma-diao Yiæ-su go Yiu-da ing-kyʽi, z-ka wô, “Fu-ts, z ngô feh?” *Yiæ-su* teng gyi wô, “Ng wô-djôh-de.”

<sup>20</sup> 到夜快，<u>耶稣</u>等十二门徒大家坐席。<sup>21</sup> 其拉吃个时候，<u>耶稣</u>是介话：「我真话向尔拉道，尔拉中央有一个要卖掉我。」<sup>22</sup> 其拉大样忧闷，个打个问其话：「主，是我弗？」<sup>23</sup> <u>耶稣</u>回答话：「等我大家盆子里下手个主顾，是其要卖掉我。<sup>24</sup> 人个儿子原是要去像书里写落指点其介个。但是卖掉人个儿子箇个主顾有祸祟！箇个人弗生还是其便宜。」<sup>25</sup> 要卖掉<u>耶稣</u>个<u>犹大</u>应起，是介话：「夫子，是我弗？」<u>耶稣</u>等其话：「尔话着了。」

<sup>26</sup> Gyi-lah kyʽüoh-go z-ʽeo, Yiæ-su do-leh mun-deo, <sup>\[1\]</sup>coh-foh-ts, pʽah-kʽæ kao-fu meng-du, z-ka wô, “Ng-lah hao do-leh kyʽüoh: keh z Ngô-go kyi-sing.” <sup>27</sup> Yi do-leh pe-ts, coh-zia-ts, kao-fu gyi-lah, z-ka wô, “Ng-lah cong-nying tu hao hah: <sup>28</sup> ing-we keh z Ngô-go hyüih, ziu-z sing-iah-go hyüih, we-leh hyü-to” nying liu-cʽih-læ, hao sô-diao ze go. <sup>29</sup> Ngô wô hyiang ng-lah dao, Dzong-kying-yi-ʽeo Ngô feh tsæ kyʽüoh keh-go bu-dao tsiu, ih-dzih teng-tao Ngô teng ng-lah dô-kô læ Ngô Ah-tia-go koh-li kyʽüoh sing tsiu z-ʽeo.”

<sup>26</sup> 其拉吃个时候，<u>耶稣</u>驮勒馒头，祝福仔<sup>\[1\]</sup>，𤖼开交付门徒，是介话：「尔拉好驮勒吃，箇是我个肌身。」<sup>27</sup> 又驮勒杯子，祝谢仔，交付其拉，是介话：「尔拉众人都好喝，<sup>28</sup> 因为箇是我个血，就是新约个血，为了许多人流出来，好赦掉罪个。<sup>29</sup> 我话向尔拉道，从今以后我弗再吃箇个葡萄酒，一直等到我等尔拉大家来我阿爹个国里吃新酒时候。」

<sup>\[1\]*Yiu-teh* *Hyi-lah* *kwu-kyün* *wô*, *coh-zia-ts*: *kʽen* Mk. 6. 41. 有得希腊古卷话，祝谢仔。看 Mk. 6. 41.（原注）</sup>

<sup>30</sup> <sup>\[1\]</sup>Sing-s tsʽông-hao, gyi-lah tseo-cʽih tao Ken-læn sæn kyʽi. Keh-tsao Yiæ-su teng gyi-lah wô, <sup>31</sup> “Kyih-mih yia-tao, ng-lah cong-nying tu we in-tseng kyʽi-diao Ngô: ing-we *Shü-li* yiu sia-lôh-tih, wô, ‘Ngô we tang Kʽen-yiang-go Nying, keh-dziao yiang ziu we sæn-kʽæ.’ \[Sk. 13. 7.\] <sup>32</sup> Dæn-z Ngô weh-cün-læ ʽeo-deo, we sin-jü ng-lah tao Kyüô-li-li kyʽi.” <sup>33</sup> Pe-teh we-teh Gyi, wô, “Ziu-z cong-nying tu in-tseng kyʽi-diao Ng, ngô üong feh we in-tseng kyʽi-diao *Ng*.” <sup>34</sup> Yiæ-su teng gyi wô, “Ngô tsing wô hyiang ng dao, Kyih-mih yia-tao, kyi feh-zing di-go zin-deo, ng we sæn-tsao feh tsiao-jing Ngô.” <sup>35</sup> Pe-teh teng Gyi wô, “Ngô ziu-z kyiao-leh teng Ng dô-kô si, yia tsæ-ve feh tsiao-jing.” Cong meng-du yia z-ka wô.

<sup>30</sup> 圣诗<sup>\[1\]</sup>唱好，其拉走出到橄榄山去。箇遭<u>耶稣</u>等其拉话：<sup>31</sup> 「今末夜到，尔拉众人都会嫌憎弃掉我。因为书里有写落的，话：『我会打看羊个人，箇潮羊就会散开。』\[Sk. 13. 7.\] <sup>32</sup> 但是我活转来后头，会先如尔拉到<u>加利利</u>去。」<sup>33</sup> <u>彼得</u>回答其，话：「就是众人都嫌憎弃掉尔，我永弗会嫌憎弃掉尔。」<sup>34</sup> <u>耶稣</u>等其话：「我真话向尔道，今末夜到，鸡弗曾啼个前头，尔会三遭弗招认我。」<sup>35</sup> <u>彼得</u>等其话：「我就是叫勒等尔大家死，也再𫧃弗招认。」众门徒也是介话。

<sup>\[1\]*ʽÔh-tsia* *wô*, tsæn-me-s. 或者话，赞美诗。（原注）</sup>

<sup>36</sup> KEH-TSAO Yiæ-su teng gyi-lah dô-kô tao ih-tʽah di-fông kyiao-leh Kʽeh-si-mô-nyi; ziu teng meng-du wô, “Ngô keh-deo kyʽi tao-kao; ng-lah zo-leh dông-deo teng-tong.”

<sup>36</sup> 箇遭<u>耶稣</u>等其拉大家到一埭地方叫勒<u>客西马尼</u>，就等门徒话：「我箇头去祷告，尔拉坐勒荡头等东。」

<sup>37</sup> Ziu ta-leh Pe-teh teng Si-pi-tʽa-go liang ng-ts dô-kô kyʽi, *sing-li* ziu iu-meng pe-shông-kyʽi-læ-de. <sup>36</sup> Keh-tsao teng gyi-lah wô, “Ngô-go sing do-nyiang iu-meng tao si-go din-di: ng-lah hao dông-deo læ-tong, teng Ngô dô-kô kying-sing.”

<sup>37</sup> 就带勒<u>彼得</u>等<u>西庇太</u>个两儿子大家去，心里就忧闷悲伤起来了。<sup>38</sup> 箇遭等其拉话：「我个心大样忧闷到死个田地。尔拉好荡头来东，等我大家警醒。」

<sup>39</sup> Ziu tsing-kyʽi ih-ngæn, pʽoh-tao gyiu-gyiu, z-ka wô, “Ngô-go Ah-tia, ziah-z hao-s-teh, peh keh-go pe-ts li-kʽæ Ngô kyʽi: se-tsih ka-go, m̆-teh hao ze Ngô-go cü-i, tsong z ze Ng-go *cü-i*.” <sup>40</sup> Tseo tao meng-du u-sen læ, kʽen-kyin gyi-lah kwʽeng-joh-tih; ziu teng Pe-teh wô, “Ng-lah ka feh neng-keo teng Ngô dô-kô kying-sing ih tin-cong kong-fu ma? <sup>41</sup> “Yüong kying-sing, tao-kao; sæn-leh tseo-tsing mi-ʽôh li-hyiang kyʽi. Ling-sing z dzing-nyün-go, tsih-z nyüoh-sing nyün-ziah.”

<sup>39</sup> 就进去一眼，扑倒求求，是介话：「我个阿爹，若是好使得，拨箇个杯子离开我去。虽即介个，呒得好随我个主意，总是随尔个主意。」<sup>40</sup> 走到门徒乌碎来，看见其拉困熟的，就等<u>彼得</u>话：「尔拉介弗能够等我大家警醒一点钟工夫吗？<sup>41</sup> 用警醒，祷告，省勒走进迷惑里向去。灵性是情愿个，只是肉身软弱。」

<sup>42</sup> Di-nyi-vah yi kyʽi tao-kao, z-ka wô, “Ngô-go Ah-tia, ziah-z Ngô pih iao kyʽüoh keh-go pe-ts, ——peh gyi li-kʽæ Ngô kyʽi ziah s-feh-teh-go, ——ka-ni, hao tsiao Ng-go ts-i tso-dzing.” <sup>43</sup> Tseo-læ, kʽen-kyin gyi-lah yi kwʽeng-joh-tih: ing-we gyi-lah ngæn-tsing mi-long-kyʽi-de.

<sup>42</sup> 第二伐又去祷告，是介话：「我个阿爹，若是我必要吃箇个杯子，——拨其离开我去若使弗得个，——介呢，好照尔个旨意做成。」<sup>43</sup> 走来，看见其拉又困熟的，因为其拉眼睛眯拢去了。

<sup>44</sup> Ziu li-kʽæ gyi-lah, tsæ kyʽi, di-sæn-tsao tso tao-kao, yia z-ka wô-fah. <sup>45</sup> Keh-tsao tao meng-du u-sen læ, teng gyi-lah wô, “Yi-ʽeo ze ng-lah kwʽeng-joh, tsiang-sih: z-ʽeo gying-de; Nying-go Ng-ts iao kao-dæ ze-nying-go siu-li de. <sup>46</sup> Bô-kyʽi, ah-lah yüong kyʽi-de: ma Ngô cü-kwu gying-long-læ-de.”

<sup>44</sup> 就离开其拉，再去，第三遭做祷告，也是介话法。<sup>45</sup> 箇遭到门徒乌碎来，等其拉话：「以后随尔拉困熟，将息。时候近了，人个儿子要交代罪人个手里了。<sup>46</sup> 爬起，阿拉用去了。卖我主顾近拢来了。」

<sup>47</sup> GYI wa læ-tih kông-go z-ʽeo, jih-nyi meng-du li-hyiang ih-go *kyiao-leh* Yiu-da læ-de, wa-yiu ih-do-dziao nying ta-leh tao teng kweng-ts, dzong tsi-s-deo teng pah-sing-go tsiang-lao u-sen, teng Yiu-da dô-kô læ. <sup>48</sup> Ma Gyi diao-go cü-kwu yi-kying peh gyi-lah ih-go en-ʽao, z-ka wô, “Ngô teng Gyi hyüong-cü-go, ziu-z: ng-lah hao kʽô Gyi.” <sup>49</sup> Ze-siu tseo-long Yiæ-su-go sing-pin, wô, “Fu-ts, tsʽing en!” ziu teng Gyi hyüong-cü. <sup>50</sup> Yiæ-su teng gyi wô, “Beng-yiu, ng we soh-go z-ken læ?” Keh-tsao gyi-lah tseo-long-læ, ʽô-siu kʽô Yiæ-su.

<sup>47</sup> 其还来的讲个时候，十二门徒里向一个叫勒<u>犹大</u>来了，还有一大潮人带勒刀等棍子，从祭司头等百姓个长老乌碎，等<u>犹大</u>大家来。<sup>48</sup> 卖其掉个主顾已经拨其拉一个暗号，是介话：「我等其嗅嘴个，就是。尔拉好抲其。」<sup>49</sup> 随手走拢<u>耶稣</u>个身边，话：「夫子，请安！」就等其嗅嘴。<sup>50</sup> <u>耶稣</u>等其话：「朋友，尔为啥个事干来？」箇遭其拉走拢来，下手抲<u>耶稣</u>。

<sup>51</sup> Yiæ-su sing-pin yiu ih-go nying dong-siu bah-cʽih tao læ, tsæn tsi-s-deo-go nu-boh, siah-lôh gyi ng-to. <sup>52</sup> Keh-tsao Yiæ-su teng gyi wô, “Ng-go tao siu-tsing tao-kʽôh-li: væn-pah do-leh tao *tsæn-go* cü-kwu iao be tao tsæn-sah. <sup>53</sup> Ng tao feh tsʽeng Ngô yin-dzæ hao gyiu Ngô-go Ah-tia, Gyi ziu we tsʽa to-jü jih-nyi ying tʽin-s læ pông-dzu Ngô ma! <sup>54</sup> Ziah-z ka, Sing-shü sô wô, keh-go z-ken pih-ding yiu-go, *keh-go* *shih-wô* dza-we ing-leh-læ ni?”

<sup>51</sup> <u>耶稣</u>身边有一个人动手拔出刀来，斩祭司头个奴仆，削落其耳朵。<sup>52</sup> 箇遭<u>耶稣</u>等其话：「尔个刀收进刀壳里，凡百驮勒刀斩个主顾要被刀斩煞。<sup>53</sup> 尔倒弗忖我现在好求我个阿爹，其就会差多如十二营天使来帮助我吗！<sup>54</sup> 若是介，圣书所话，箇个事干必定有个，箇个说话咋会应勒来呢？」

<sup>55</sup> Keh-go z-ʽeo Yiæ-su teng keh-dziao nying wô, “Ng-lah tseo-cʽih-læ, dza-we do-leh tao teng kweng-ts læ kʽô Ngô, ziang kʽô gyiang-dao ka? Ngô nyih-nyih læ sing-din-li zo-leh ng-lah-go cong-nyiang kông dao-li, ng-lah feh kʽô Ngô. <sup>56</sup> Dæn-z keh-sing z-ken tu z-ka tso-fah, hao s-teh sin-cü-nying shü-li-go shih-wô yiu yiao-nyiæn.” Keh-tsao meng-du tu li-kʽæ Gyi dao-tseo-de.

<sup>55</sup> 箇个时候<u>耶稣</u>等箇潮人话：「尔拉走出来，咋会驮勒刀等棍子来抲我，像抲强盗介？我日日来圣殿里坐勒尔拉个中央讲道理，尔拉弗抲我。<sup>56</sup> 但是箇星事干都是介做法，好使得先知人书里个说话有效验。」箇遭门徒都离开其逃走了。

<sup>57</sup> Kʽô Yiæ-su go cü-kwu ta-leh Gyi tao tsi-s-deo Kæ-üô-fah-go *ngô-meng-li*, ziu-z doh-shü-nying teng tsiang-lao jü-long-kæn u-sen. <sup>58</sup> Pe-teh yün-yün keng-leh Gyi ih-dzih tao tsi-s-deo ngô-meng-li; ziu tseo-tsing li-hyiang kyʽi, teng tsʽa-nying dô-kô zo-lôh, iao kʽen-kʽen keh-go *z-ken* dza-go kyih-gyüoh.

<sup>57</sup> 抲<u>耶稣</u>个主顾带勒其到祭司头<u>该亚法</u>个衙门里，就是读书人等长老聚拢间乌碎。<sup>58</sup> <u>彼得</u>远远跟勒其一直到祭司头衙门里，就走进里向去，等差人大家坐落，要看看箇个事干咋个结局。

<sup>59</sup> Keh-sing tsi-s-deo tsiang-lao teng djün kong-we tu iao zing kô te-tsing læ kao Yiæ-su, hao bæn Gyi si-ze; <sup>60</sup> tsih-z zing-feh-djôh: se-tsih yiu hyü-to tso kô te-tsing cü-kwu læ, dzing-gyiu zing-feh-djôh. ʽEo-deo yiu liang-go tso kô te-tsing cü-kwu læ, z-ka wô, “Keh-go nying wô, ‘Ngô neng-keo hwe-diao Jing-ming-go din, sæn nyih li-deo tsæ kyʽi gyi hao.’”

<sup>59</sup> 箇星祭司头长老等全公会都要寻假对证来告<u>耶稣</u>，好办其死罪，<sup>60</sup> 只是寻弗着。虽即有许多做假对证主顾来，仍旧寻弗着。后头有两个做假对证主顾来，是介话：「箇个人话：『我能够毁掉神明个殿，三日里头再起其好。』」

<sup>62</sup> Tsi-s-deo lih-kyʽi-læ, teng Gyi wô, “Ng ih-kyü tu feh we-teh ma? Gyi-lah tso te-tsing kao Ng go z-ken tao-ti dza-go?” <sup>63</sup> Yiæ-su feh hyiang. Tsi-s-deo yi kʽæ kʽeo, teng Gyi wô, “Ngô feng-fu Ng ts-tin keh-we weh-go Jing-ming vah-tsiu wô hyiang ah-lah dao, Ng tao-ti z Kyi-toh, Jing-ming-go Ng-ts feh?” <sup>64</sup> Yiæ-su teng gyi wô, “Ng wô-djôh-de: Ngô wa-yiu wô hyiang ng-lah dao, Dzong-kying-yi-ʽeo ng-lah we kʽen-kyin Nying-go Ng-ts zo læ yiu neng-ken Cü-kwu-go jing-siu-pin, yi dzing-leh tʽin-li-go yüing ka læ.”

<sup>62</sup> 祭司头立起来，等其话：「尔一句都弗回答吗？其拉做对证告尔个事干到底咋个？」<sup>63</sup> <u>耶稣</u>弗响。祭司头又开口，等其话：「我吩咐尔指点箇位活个神明罚咒话向阿拉道，尔到底是<u>基督</u>，神明个儿子弗？」<sup>64</sup> <u>耶稣</u>等其话：「尔话着了。我还有话向尔拉道，从今以后尔拉会看见人个儿子坐来有能干主顾个顺手边，又成勒天里个云介来。」

<sup>65</sup> Keh-tsao tsi-s-deo cʽô-kʽæ zi-go i-zông, z-ka wô, “Gyi kông sih-doh-go shih-wô; ah-lah ʽo-yüong bih-nying-go te-tsing? Gyi sih-doh-go shih-wô næn-kæn ng-lah z tʽing-meng-de. <sup>66</sup> Ng-lah-go i-s dza-go?” Gyi-lah we-teh, z-ka wô, “Gyi z væn-djôh si-ze.” <sup>67</sup> Keh-tsao gyi-lah zæn-tʽu tʽu Gyi-go min-kʽong, gyün-deo kʽao Gyi; yiu-sing <sup>\[1\]</sup>siu kwah Gyi, z-ka wô, <sup>68</sup> “Kyi-toh, tsʽia kông-kông sin-cü shih-wô, wô tang Ng go cü-kwu z jü?”

<sup>65</sup> 箇遭祭司头扯开自个衣裳，是介话：「其讲亵渎个说话，阿拉何用别人个对证？其亵渎个说话难间尔拉是听闻了。<sup>66</sup> 尔拉个意思咋个？」其拉回答，是介话：「其是犯着死罪。」<sup>67</sup> 箇遭其拉馋唾吐其个面孔，拳头敲其，有星手掴其<sup>\[1\]</sup>，是介话：<sup>68</sup> 「<u>基督</u>，且讲讲先知说话，话打尔个主顾是谁？」

<sup>\[1\]*ʽÔh-tsia* *wô*, pin-ts tang-Gyi. 或者话，鞭子打其。（原注）</sup>

<sup>69</sup> Pe-teh læ nga-deo, ming-dông-li zo-kæn, yiu ih-go ô-deo tseo-læ, teng gyi wô, “Ng yia z teng Kyüô-li-li Yiæ-su dong-de-go.” <sup>70</sup> Pe-teh læ cong-nying min-zin feh tsiao-jing, z-ka wô, “Ng-go shih-wô dza-go, ngô feh hyiao-teh.” <sup>71</sup> Pe-teh tseo-cʽih tao meng-kʽeo, yi yiu ih-go *ô-deo* kʽen-kyin gyi, teng keh-sing læ-kæn-go nying wô, “Keh-go nying yia z teng Nô-sah-leh Yiæ-su dong-de-go.” <sup>72</sup> *Pe-teh* ziu vah ih-go tsiu, di-nyi-tsao feh tsiao-jing, wô, “Ngô feh nying-teh keh-go nying.” <sup>73</sup> Ko-leh ih-zông, keh-sing lih-tong-go nying tseo-læ, teng Pe-teh wô, “Ng yia jih-dzæ z gyi-lah tso-de nying; ng-go kʽeo-ing z bin-leh ng cʽih.” <sup>74</sup> Keh-tsao *Pe-teh* vah zing-do-tsiu, wô, “Ngô feh nying-teh keh-go nying.” Kyi ziu lih-kʽeh di-de. <sup>75</sup> Pe-teh ziu kyi-teh-tao Yiæ-su teng gyi kông-ko-go shih-wô, “Kyi feh-zing di-go zin-deo, ng we sæn-tsao feh tsiao-jing Ngô:” ziu tseo-cʽih nga-deo, kʽoh-leh sông-sing.

<sup>69</sup> <u>彼得</u>来外头，明堂里坐间，有一个丫头走来，等其话：「尔也是等<u>加利利</u> <u>耶稣</u>同队个。」<sup>70</sup> <u>彼得</u>来众人面前弗招认，是介话：「尔个说话咋个，我弗晓得。」<sup>71</sup> <u>彼得</u>走出到门口，又有一个丫头看见其，等箇星来间个人话：「箇个人也是等<u>拿撒勒</u> <u>耶稣</u>同队个。」<sup>72</sup> <u>彼得</u>就罚一个咒，第二遭弗招认，话：「我弗认得箇个人。」<sup>73</sup> 过了一晌，箇星立东个人走来，等<u>彼得</u>话：「尔也实在是其拉做队人，尔个口音是辨勒尔出。」<sup>74</sup> 箇遭<u>彼得</u>罚甚大咒，话：「我弗认得箇个人。」鸡就立刻啼了。<sup>75</sup> <u>彼得</u>就记得到<u>耶稣</u>等其讲过个说话，「鸡弗曾啼个前头，尔会三遭弗招认我。」就走出外头，哭勒伤心。

---

### Mt. XXVII.

TAO-LEH tʽin-nyiang, cong tsi-s-deo teng pah-sing-go tsiang-lao tu siang-liang iao bæn Yiæ-su si-ze. <sup>2</sup> Ziu bo-ts ta-cʽih-kyʽi, ka” peh tsong-toh Peng-tiu Pe-lah-to.

到了天亮，众祭司头等百姓个长老都商量要办<u>耶稣</u>死罪。<sup>2</sup> 就缚仔带出去，介拨总督<u>本丢·彼拉多</u>。

<sup>3</sup> Keh-go z-ʽeo ma Yiæ-su go Yiu-da, kʽen-kyin Gyi ze ding-jih, ziu ao-hwe, do-leh keh sæn-jih-kwʽe nying-ts kyʽi wæn keh-sing tsi-s-deo tsiang-lao, z-ka wô, <sup>4</sup> “Ngô ma m-ze Cü-kwu-go hyüih, yiu ze-ko.” Gyi-lah wô, “Yü ah-lah soh-go siang-ken? ng-zi kyʽi dzing-tông.” <sup>5</sup> *Yiu-da* nying-ts kʽang læ *sing*-din-li, tseo-cʽih, ziu kyʽi tiao-sah-de.

<sup>3</sup> 箇个时候卖<u>耶稣</u>个<u>犹大</u>，看见其罪定实，就懊悔，驮勒箇三十块银子去还箇星祭司头长老，是介话：<sup>4</sup> 「我卖呒罪主顾个血，有罪过。」其拉话：「与阿拉啥个相干？尔自去承当。」<sup>5</sup> <u>犹大</u>银子揞来圣殿里，走出，就去吊煞了。

<sup>6</sup> Keh-sing tsi-s-deo do-leh nying-ts, wô, “Keh kyi-jün z ma-hyüih-go kô-din, feh ing-kæ tiu læ nying-kwʽu-li.” <sup>7</sup> Ziu dô-kô siang-liang, pô nying-ts kyʽi ma siao-yiao-go din, hao en-tsông cʽih-meng-go nying. <sup>8</sup> Sô-yi keh-go din tao jü-kying eo gyi z “Hyüih-din.” <sup>9</sup> Keh-tsao sin-cü Yiæ-li-mi sô kông-go shih-wô yiu yiao-nyiæn, z-ka wô, “Gyi-lah do-leh keh sæn-jih-kʽwe nying-ts, ziu-z be z-dzih-kwu-kô cü-kwu-go kô-din, Yi-seh-lih nying sô kong-kwu-go; <sup>10</sup> yi do-cʽih-kyʽi ma siao-yiao-go din, tsiao Cü sô feng-fu ngô.” \[Sk. 11. 13.\]

<sup>6</sup> 箇星祭司头驮勒银子，话：「箇既然是卖血个价钿，弗应该丢来银库里。」<sup>7</sup> 就大家商量，把银子去买烧窑个田，好安葬出门个人。<sup>8</sup> 所以箇个田到如今讴其是「血田」。<sup>9</sup> 箇遭先知<u>耶利米</u>所讲个说话有效验，是介话：「其拉驮勒箇三十块银子，就是被市值估价主顾个价钿，<u>以色列</u>人所公估个。<sup>10</sup> 又驮出去买烧窑个田，照主所吩咐我。」\[Sk. 11. 13.\]

<sup>11</sup> YIÆ-SU lih læ tsong-toh min-zin: tsong-toh meng Gyi wô, “Ng z Yiu-tʽa; nying-go Wông-ti feh?” Yiæ-su teng gyi wô, “Ng wô-djôh-de.” <sup>12</sup> Keh-sing tsi-s-deo teng tsiang-lao kao Yiæ-su z-ʽeo, Gyi ih-ngæn feh, ing. <sup>13</sup> Keh-tsao Pe-lah-to! teng Gyi wô, “Gyi-lah yiu to-siao en-gyin tso te-tsing kao Ng, Ng soh feh tʽing-meng ma?” <sup>14</sup> Yiæ-su ziu-z ih-yiang en-gyin tu feh we-teh gyi; s-teh tsong-toh do-nyiang hyi-gyi.

<sup>11</sup> <u>耶稣</u>立来总督面前：总督问其话：「尔是<u>犹太</u>人个皇帝弗？」<u>耶稣</u>等其话：「尔话着了。」<sup>12</sup> 箇星祭司头等长老告<u>耶稣</u>时候，其一眼弗应。<sup>13</sup> 箇遭<u>彼拉多</u>等其话：「其拉有多少案件做对证告尔，尔啥弗听闻吗？」<sup>14</sup> <u>耶稣</u>就是一样案件都弗回答其，使得总督大样稀奇。

<sup>15</sup> Tao tsih-kʽeng-go *nyih-ts*, tsong-toh lao kwe-kyü iao fông ih-go væn-nying peh pah-sing, ze gyi-lah iao jü. <sup>16</sup> Keh-go z-ʽeo gyi-lah yiu ih-go yiu-ming-go væn-nying, kyiao-leh Pô-lah-pô. <sup>17</sup> Pah-sing jü-long-tong z-ʽeo, Pe-lah-to teng gyi-lah wô, “Ng-lah iao ngô fông ʽah-li ih-go peh ng-lah? wa-z Pô-lah-pô, wa-z Yiæ-su kyiao-leh Kyi-toh?” <sup>18</sup> Ing-we hyiao-teh z we-leh kyʽi Gyi feh-ko, ka Gyi zông-læ-go.

<sup>15</sup> 到节肯个日子，总督老规矩要放一个犯人拨百姓，随其拉要如。<sup>16</sup> 箇个时候其拉有一个有名个犯人，叫勒<u>巴拉巴</u>。<sup>17</sup> 百姓聚拢东时候，<u>彼拉多</u>等其拉话：「尔拉要我放何里一个拨尔拉？还是<u>巴拉巴</u>，还是<u>耶稣</u>叫勒<u>基督</u>？」<sup>18</sup> 因为晓得是为了气其弗过，解其上来个。

<sup>19</sup> Tsong-toh zo dông z-ʽeo, gyi-go lao-nyüing tsʽa nying tao gyi u-sen læ, z-ka wô, “Keh tsing-dzih Nying-go z-ken m-nao kyʽi kwun-tsiang: ing-we ngô kyih-mih mong li-hyiang we-leh Gyi kyʽüoh hyü-to kwʽu-deo.”

<sup>19</sup> 总督坐堂时候，其个老𭑸差人到其乌碎来，是介话：「箇正直人个事干呒得好去管账，因为我今末梦里向为了其吃许多苦头。」

<sup>20</sup> Keh-sing tsi-s-deo teng; tsiang-lao tsʽön-teh keh-dziao nying, hao tʽao Pô-lah-pô, djü-mih Yiæ-su. <sup>21</sup> Tsong-toh we-teh gyi-lah, wô, “Keh liang-go, iao ngô fông ʽah-li ih-go peh ng-lah?” Gyi-lah wô, “Pô-lah-pô.” <sup>22</sup> Pe-lah-to teng gyi-lah wô, “Ka-ni, Yiæ-su kyiao-leh Kyi-toh, ngô kæ dza bæn Gyi?” Cong-nying wô, “Hao ting Gyi læ jih-z-kô-zông.” <sup>23</sup> Tsong-toh wô, “Gyi tso soh-go ôh z-ken?” Gyi-lah yüih-fah eo-leh hyiang, wô, “Ting Gyi læ jih-z-kô-zông.”

<sup>20</sup> 箇星祭司头等长老撺掇箇潮人，好讨<u>巴拉巴</u>，除灭<u>耶稣</u>。<sup>21</sup> 总督回答其拉，话：「箇两个，要我放何里一个拨尔拉？」其拉话：「<u>巴拉巴</u>。」<sup>22</sup> <u>彼拉多</u>等其拉话：「介呢，<u>耶稣</u>叫勒<u>基督</u>，我该咋办其？」众人话：「好钉其来十字架上。」<sup>23</sup> 总督话：「其做啥个恶事干？」其拉越发讴勒响，话：「钉其来十字架上。」

<sup>24</sup> Pe-lah-to hyiao-teh z m-shih-fah, *pah-sing* fæn-hyiang yü-kô nao-z; ziu do-leh shü, læ keh-dziao nying min-zin gyiang-gyiang siu, z-ka wô, “*Liu-cʽih* keh tsing-dzih Nying-go hyüih, ngô z m-ze: ng-lah zi kyʽi dzing-tông.” <sup>25</sup> Cong pah-sing we-teh wô, “Gyi-go hyüih hao kwe peh ah-lah teng ah-lah ts-seng.” <sup>26</sup> Keh-tsao fông Pô-lah-pô peh gyi-lah; yüong pin-ts tang Yiæ-su, ziu kao-dæ gyi-lah kyʽi ting Gyi læ jih-z-kô-zông.

<sup>24</sup> <u>彼拉多</u>晓得是呒设法，百姓反响愈加闹事。就驮勒水，来箇潮人面前滰滰手，是介话：「流出箇正直人个血，我是呒罪。尔拉自去承当。」<sup>25</sup> 众百姓回答话：「其个血好归拨阿拉等阿拉子孙。」<sup>26</sup> 箇遭放<u>巴拉巴</u>拨其拉。用鞭子打<u>耶稣</u>，就交代其拉去钉其来十字架上。

<sup>27</sup> KEH-TSAO tsong-toh-go ping ta Yiæ-su tao <sup>\[1\]</sup>kwun-tʽing-li, eo-long ʽeh-ying-go ping læ *cʽü-siao* Gyi. <sup>28</sup> Ziu poh-diao Gyi i-zông, do-leh ʽong-bao pʽi Gyi; <sup>29</sup> tsʽ pin-cʽih ih-ting bing-tʽin-kwun, ta læ Gyi deo-li; yi peh Gyi jing-tsah siu do ih-keng lu-ken; ziu gyü-lôh Gyi min-zin, cʽü-siao Gyi, wô, “Yiu-tʽa nying-go Wông-ti, kong-hyi!” <sup>30</sup> Yi zæn-tʽu tʽu Gyi, do-leh keh-keng lu-ken tang Gyi deo. <sup>31</sup> Cʽü-siao-hao-ts, poh-diao *ʽong*-bao, *dzing-gyiu* peh Gyi cʽün Zi-go i-zông; ziu tʽo-cʽih-kyʽi ting Gyi læ jih-z-kô-zông.

<sup>27</sup> 箇遭总督个兵带<u>耶稣</u>到官厅里<sup>\[1\]</sup>，讴拢合营个兵来取笑其。<sup>28</sup> 就剥掉其衣裳，驮勒红袍披其，<sup>29</sup> 刺编出一顶平天冠，戴来其头里，又拨其顺只手驮一根芦秆。就跪落其面前，取笑其，话：「<u>犹太</u>人个皇帝，恭喜！」<sup>30</sup> 又馋唾吐其，驮勒箇根芦秆打其头。<sup>31</sup> 取笑好仔，剥掉红袍，仍旧拨其穿自个衣裳，就拖出去钉其来十字架上。

<sup>32</sup> Gyi-lah tseo-cʽih-kyʽi, pʽong-djôh ih-go Kwu-li-næ nying, ming-z kyiao-leh Si-meng; ziu ngang-kʽô gyi pe Yiæ-su-go jih-z-kô.

<sup>32</sup> 其拉走出去，碰着一个<u>古利奈</u>人，名字叫勒<u>西门</u>，就硬抲其背<u>耶稣</u>个十字架。

<sup>33</sup> TSEO tao ih-tʽah di-fông kyiao-leh Kôh-kôh-tʽa, ziu-z ‘kwʽu-lu-deo u-sen’ ka-shih, <sup>34</sup> ziu do-leh yiu kwʽu-tæn ʽo-tih-go sön-tsiu peh Gyi kyʽüoh: Gyi ih zông-djôh, feh kʽeng kyʽüoh. <sup>35</sup> Ting-zông jih-z-kô ts-ʽeo, gyi-lah tsʽeh ts-meh-den dô-kô feng Gyi i-zông; hao s-teh keh sin-cü-nying kông-ko-liao shih-wô yiu yiao-nyiæn, z-ka wô, “Ngô nga-deo i-zông gyi-lah dô-kô feng-kʽæ; we-leh Ngô li-deo i-zông gyi-lah tsʽeh ts-meh-den.” \[S. 22. 18.\] <sup>36</sup> *Keh-sing* *ping* zo-ts kwun-kæn. <sup>37</sup> Læ Gyi deo-zông tʽiah *ih-da* yiu Gyi ze-ming sia-tih-go *diao-ts*, ziu-z wô, “KEH Z YIÆ-SU, YIU-TʽA NYING-GO WÔNG-TI.”

<sup>33</sup> 走到一埭地方叫勒<u>各各他</u>，就是『骷颅头乌碎』解说，<sup>34</sup> 就驮勒有苦胆和的个酸酒拨其吃。其一尝着，弗肯吃。<sup>35</sup> 钉上十字架之后，其拉撮指末头大家分其衣裳，<sup>36</sup> 好使得箇先知人讲过了说话有效验，是介话：「我外头衣裳其拉大家分开，为了我里头衣裳其拉撮指末头。」\[S. 22. 18.\] 箇星兵坐仔管间。<sup>37</sup> 来其头上贴一埭有其罪名写的个条子，就是话：「箇是<u>耶稣</u>，<u>犹太</u>人个皇帝。」

<sup>38</sup> Keh-go z-ʽeo yiu liang-go gyiang-dao teng Gyi dong-de ting læ jih-z-kô-zông, ih-go læ jing-siu-pin, ih-go læ tsia-siu-pin.

<sup>38</sup> 箇个时候有两个强盗等其同队钉来十字架上，一个来顺手边，一个来借手边。

<sup>39</sup> Tseo-ko-go cü-kwu deo yiao-yiao, sih-doh Gyi, z-ka wô, <sup>40</sup> “Ng z we hwe-diao *sing*-din, sæn nyih kong-fu tsæ kyʽi-hao Cü-kwu, *næn-kæn* hao Zi kyiu Zi. Ng ziah z Jing-ming-go Ng-ts, dzong jih-z-kô hao tseo-lôh-læ.” <sup>41</sup> Keh-sing tsi-s-deo doh-shü-nying teng tsiang-lao yia z-ka læ-tih tsao-siao Gyi, wô, <sup>42</sup> “Gyi yiu bih-nying kyiu-ko-de, feh neng-keo kyiu Zi. Gyi ziah z Yi-seh-lih-go Wông-ti, næn-kæn dzong jih-z-kô hao tseo-lôh, ah-lah ziu we siang-sing Gyi. <sup>43</sup> Gyi z kʽao-djôh Jing-ming; *Jing-ming* ziah-z hwun-hyi Gyi, næn-kæn kæ læ kyiu Gyi: ing-we Gyi wô, ‘Ngô z Jing-ming-go Ng-ts.’” <sup>44</sup> Teng Gyi dong-de ting-kæn-go gyiang-dao yia z tso-yiang *shih-wô* zôh-mô Gyi.

<sup>39</sup> 走过个主顾头摇摇，亵渎其，是介话：<sup>40</sup> 「尔是会毁掉圣殿，三日工夫再起好主顾，难间好自救自。尔若是神明个儿子，从十字架好走落来。」<sup>41</sup> 箇星祭司头读书人等长老也是介来的嘲笑其，话：<sup>42</sup> 「其有别人救过了，弗能够救自。其若是<u>以色列</u>个皇帝，难间从十字架好走落，阿拉就会相信其。<sup>43</sup> 其是靠着神明，神明若是欢喜其，难间该来救其，因为其话：『我是神明个儿子。』」<sup>44</sup> 等其同队钉间个强盗也是做样说话𧮙骂其。

<sup>45</sup> Dzong jih-nyi tin-cong tao sæn tin-cong, pin-di tu heh-en. <sup>46</sup> Mao sæn tin-cong, Yiæ-su do-do sing-hyiang eo-kyʽi-læ, wô, “Yi-li! Yi-li! lah-mô sah-bah-da-nyi?” ziu-z wô, “Ngô-go Jing-ming! Ngô-go Jing-ming! dza-we kyʽi-diao Ngô?” \[S. 22.1.\] <sup>47</sup> Yiu-sing keh-deo lih-kæn-go nying tʽing-meng, z-ka wô, “Keh-go nying læ-tih eo Yi-li-üô.” <sup>48</sup> Nen-cong yiu ih-go nying ze-siu peng-kyʽi, do-leh hæ-min-hwô, tsʽu seng-tʽeo-ts, cʽoh læ lu-ken-li, peh Gyi kyʽüoh. <sup>49</sup> Yü-to z-ka wô, “Vong-de; ah-lah tsʽia kʽen Yi-li-üô we læ kyiu Gyi feh?”

<sup>45</sup> 从十二点钟到三点钟，遍地都黑暗。<sup>46</sup> 毛三点钟，<u>耶稣</u>大大声响讴起来，话：「以利！以利！拉马撒白大尼？」就是话：「我个神明！我个神明！咋会弃掉我？」<sup>47</sup> 有星箇头立间个人听闻，是介话：「箇个人来的讴<u>以利亚</u>。」<sup>48</sup> 内中有一个人随手奔起，驮勒海绵花，醋渗透仔，戳来芦秆里，拨其吃。<sup>49</sup> 余多是介话：「甮了。阿拉且看<u>以利亚</u>会来救其弗？」

<sup>50</sup> Yiæ-su yi do-do sing-hyiang eo ih-sing, kyʽi ziu dön-de.

<sup>50</sup> <u>耶稣</u>又大大声响讴一声，气就断了。

<sup>51</sup> *Sing*-din-li-go mun-tsiang zông-ʽô te-lih-kʽæ, di-yiang cing-dong, zah-deo lih-kʽæ: <sup>52</sup> veng-mo kʽæ-kʽæ; hyü-to kwʽeng-kæn sing-nying-go pʽoh-s yi bô-kyʽi, dzong veng-li ka tseo-cʽih-læ, teng Yiæ-su weh-cün-læ ts-ʽeo tseo-tsing sing-dzing-li, yin-cʽih-læ peh hyü-to nying kʽen.

<sup>51</sup> 圣殿里个缦帐上下𠡒裂开，地垟震动，石头裂开，<sup>52</sup> 坟墓开开，许多困间圣人个魄尸又爬起，从坟里介走出来，等<u>耶稣</u>活转来之后走进圣城里，现出来拨许多人看。

<sup>54</sup> Pah-tsong teng gyi dong-de kwun Yiæ-su go cü-kwu, kʽen-kyin di-cing teng keh-sing *bih-nyiang-kao* z-ken, do-nyiang pʽô-kyʽi-læ, z-ka wô, “Keh jih-dzæ z Jing-ming-go Ng-ts.”

<sup>54</sup> 百总等其同队管<u>耶稣</u>个主顾，看见地震等箇星别样告事干，大样怕起来，是介话：「箇实在是神明个儿子。」

<sup>55</sup> Keh-deo yiu hyü-to nyü-nying yün-yün kʽen-kæn, ziu-z dzong Kyüô-li-li keng-leh Yiæ-su kong-ing Gyi go cü-kwu. <sup>56</sup> Nen-cong yiu Meh-da-lah-go Mô-li-üô, Yüô-kôh teng Iah-si-go ah-nyiang Mô-li-üô, wa-yiu Si-pi-tʽa ng-ts-go ah-nyiang.

<sup>55</sup> 箇头有许多女人远远看间，就是从<u>加利利</u>跟勒<u>耶稣</u>供应其个主顾。<sup>56</sup> 内中有<u>抹大拉</u>个<u>马利亚</u>，<u>雅各</u>等<u>约西</u>个阿娘<u>马利亚</u>，还有<u>西庇太</u>儿子个阿娘。

<sup>57</sup> TAO yia-kwʽa, yiu ih-go yiu-lao tseo-læ, z Uô-li-mô-tʽa nying, ming-z kyiao-leh Iah-seh, yia z tso Yiæ-su meng-du go: <sup>58</sup> gyi læ kyin Pe-lah-to, tʽao Yiæ-su-go s-siu. Pe-lah-to ziu feng-fu pô s-siu kao-dæ *gyi*. <sup>59</sup> Iah-seh do-leh s-siu, yüong ken-zing-go si mô-pu ko-hao-ts, <sup>60</sup> kyʽi en-leh gyi-zi-go zah-ngæn zôh-cʽih-læ ziu-veng-li: yi fæn ih-kwʽe do zah-deo seh læ veng meng-kʽeo, ziu kyʽi-de. <sup>61</sup> Keh-deo yiu Meh-da-lah-go Mô-li-üô, teng keh bih-go Mô-li-üô, dziao-leh veng zo-kæn.

<sup>57</sup> 到夜快，有一个有佬走来，是<u>亚利马太</u>人，名字叫勒<u>约瑟</u>，也是做<u>耶稣</u>门徒个。<sup>58</sup> 其来见<u>彼拉多</u>，讨<u>耶稣</u>个尸首。<u>彼拉多</u>就吩咐把尸首交代其。<sup>59</sup> <u>约瑟</u>驮勒尸首，用干净个细麻布裹好仔，<sup>60</sup> 去安勒其自个石岩凿出来寿坟里。又翻一块大石头塞来坟门口，就去了。<sup>61</sup> 箇头有<u>抹大拉</u>个<u>马利亚</u>，等箇别个<u>马利亚</u>，朝勒坟坐间。

<sup>62</sup> TAO di-nyi nyih, ziu-z yü-be-nyih-go di-nyi nyih, keh-sing tsi-s-deo teng Fah-li-sæ nying tu jü-long læ kyin Pe-lah-to, z-ka wô, <sup>63</sup> “Da-jing, ah-lah kyi-teh keh-go pʽin-zeh weh-zin wô, ‘Ko-leh sæn nyih, Ngô we weh-cün-læ.’ <sup>64</sup> Keh-lah tsʽing ng feng-fu Gyi-go veng lao-lao-kʽao-kʽao kwun-siu gyi tao di-sæn nyih; kʽong-pʽô Gyi-go meng-du yia-deo læ tʽeo Gyi *s-siu*, ziu teng pah-sing wô, ‘Gyi dzong si-nying cong-nyiang weh-cün-læ-de:’ ka-ni, keh ʽeo-deo-go hong-pʽin pi zin-deo keng-kô li-ʽæ.” <sup>65</sup> Pe-lah-to teng gyi-lah wô, “Ng-lah yiu ih-de ping: hao kyʽi, ʽeo ng-lah vu-nyih-ts lao-lao-kʽao-kʽao kwun-siu *Gyi-go* *veng*.” <sup>66</sup> Gyi-lah ziu kyʽi, fong-bi fong-hao zah-deo, peh keh-de ping kwun-kæn, s-teh veng-mo lao-kʽao.

<sup>62</sup> 到第二日，就是预备日个第二日，箇星祭司头等<u>法利赛</u>人都聚拢来见<u>彼拉多</u>，是介话：<sup>63</sup> 「大人，阿拉记得箇个骗贼活前话：『过了三日，我会活转来。』<sup>64</sup> 箇勒请尔吩咐其个坟牢牢靠靠管守其到第三日，恐怕其个门徒夜头来偷其尸首，就等百姓话：『其从死人中央活转来了。』介呢，箇后头个哄骗比前头更加厉害。」<sup>65</sup> <u>彼拉多</u>等其拉话：「尔拉有一队兵，好去，候尔拉武艺子牢牢靠靠管守其个坟。」<sup>66</sup> 其拉就去，封皮封好石头，拨箇队兵管间，使得坟墓牢靠。

---

### Mt. XXVIII.

KO-LEH en-sih-nyih, tsʽih-nyih-go deo-nyih tʽin kwʽa liang z-ʽeo, Meh-da-lah-go Mô-li-üô teng keh bih-go Mô-li-üô læ kʽen veng-mo.

过了安息日，七日个头日天快亮时候，<u>抹大拉</u>个<u>马利亚</u>等箇别个<u>马利亚</u>来看坟墓。

<sup>2</sup> <sup>\[1\]</sup>Keh-go z-ʽeo, di do-nyiang cing-dong-ko-de: ing-we yiu ih-go Cü-go tʽin-s dzong tʽin lôh-læ, fæn-ko *veng* meng-kʽeo keh-kwʽe zah-deo, ziu zo læ keh zah-deo-zông. <sup>3</sup> Gyi-go siang-mao ziang sin-din ka *liang*; i-zông ziang shih ka bah. <sup>4</sup> Kwun-kæn-go *ping* we-leh pʽô tʽin-s kyʽih-hoh, hah-leh ziang si-liao ka.

<sup>2</sup> 箇个时候，地大样震动过了<sup>\[1\]</sup>。因为有一个主个天使从天落来，翻过坟门口箇块石头，就坐来箇石头上。<sup>3</sup> 其个相貌像闪电介亮，衣裳像雪介白。<sup>4</sup> 管间个兵为了怕天使吃𢞕，吓勒像死掉介。

<sup>5</sup> Tʽin-s kʽæ kʽeo, teng keh-sing nyü-nying wô, “Ng-lah hao-vong pʽô: ngô hyiao-teh ng-lah z læ zing ting jih-z-kô go Yiæ-su. <sup>6</sup> Gyi feh læ dông-deo; z weh-cün-læ-de, ziang Gyi wô-ko ka. Hao læ kʽen Cü tsông-go u-sen. <sup>7</sup> Yi hao kwʽa-kwʽa kyʽi, teng Gyi meng-du wô, Gyi dzong si-nying cong-nyiang z weh-cün-læ-de; ping-tsʽia sin-jü ng-lah tao Kyüô-li-li kyʽi: læ keh-deo ng-lah we kʽen-kyin Gyi. Ngô z wô hyiang ng-lah dao-de.”

<sup>5</sup> 天使开口，等箇星女人话：「尔拉好甮怕，我晓得尔拉是来寻钉十字架个<u>耶稣</u>。<sup>6</sup> 其弗来荡头，是活转来了，像其话过介。好来看主葬个乌碎。<sup>7</sup> 又好快快去，等其门徒话，其从死人中央是活转来了，并且先如尔拉到<u>加利利</u>去。来箇头尔拉会看见其。我是话向尔拉道了。」

<sup>8</sup> Gyi-lah kwʽa-kwʽa tseo-cʽih veng-mo, yi pʽô yi do-nyiang hwun-hyi; ziu peng-kyʽi tʽong-pao Gyi-go meng-du. <sup>9</sup> Kyʽi tʽong-pao meng-du z-ʽeo, Yiæ-su pʽong-djôh gyi-lah, z-ka wô, “Tsʽing en!” Gyi-lah tseo-long, bao-leh Gyi kyiah, pa Gyi. <sup>10</sup> Yiæ-su ziu teng gyi-lah wô, “Hao-vong pʽô: kyʽi eo Ngô-go hyüong-di tao Kyüô-li-li kyʽi; læ keh-deo we kʽen-kyin Ngô.”

<sup>8</sup> 其拉快快走出坟墓，又怕又大样欢喜，就奔去通报其个门徒。<sup>9</sup> 去通报门徒时候，<u>耶稣</u>碰着其拉，是介话：「请安！」其拉走拢，抱勒其脚，拜其。<sup>10</sup> <u>耶稣</u>就等其拉话：「好甮怕，去讴我个兄弟到<u>加利利</u>去，来箇头会看见我。」

<sup>11</sup> Gyi-lah kyʽi-go z-ʽeo, keh-de ping li-hyiang yiu kyi-go tseo-tsing zing-li, pô keh-kyʽi z-ken long-tsong tʽong-pao keh-sing tsi-s-deo. <sup>12</sup> Tsi-s-deo teng tsiang-lao dô-kô jü-long, siang-liang-hao ziu coh hyü-to nying-ts peh keh-sing ping, z-ka wô, <sup>13</sup> “Ng-lah hao wô, ‘Gyi meng-du yia-tao tseo-læ; ah-lah tang kʽeh-cʽong z-ʽeo, pô Gyi s-siu tʽeo-leh-kyʽi-de.’ <sup>14</sup> Tsong-toh ziah-z teh-cü, ah-lah ziu we kyʽi kyʽün gyi, pao ng-lah hao fông-sing.” <sup>15</sup> Gyi-lah do-leh nying-ts, tsiao kao gyi ka tso: keh-go shih-wô tao jü-kying Yiu-tʽa nying wa læ-tih djün-kyʽi.

<sup>11</sup> 其拉去个时候，箇队兵里向有几个走进城里，把箇起事干拢总通报箇星祭司头。<sup>12</sup> 祭司头等长老大家聚拢，商量好就给许多银子拨箇星兵，是介话：<sup>13</sup> 「尔拉好话：『其门徒夜到走来，阿拉打瞌𥅻时候，把其尸首偷勒去了。』<sup>14</sup> 总督若是得知，阿拉就会去劝其，保尔拉好放心。」<sup>15</sup> 其拉驮勒银子，照教其介做。箇个说话到如今<u>犹太</u>人还来的传去。

<sup>16</sup> JIH-IH meng-du ziu tseo tao Kyüô-li-li *ih-zo* *sæn* kyʽi, ziu-z Yiæ-su sô wô-ko-go sæn. <sup>17</sup> Kʽen-kyin Yiæ-su, ziu pa Gyi: tsih-z yiu-sing læ-tih nyi-ʽôh. <sup>18</sup> Yiæ-su tseo-long-læ, teng gyi-lah z-ka wô, “Tʽin-zông di-ʽô væn-pah gyün-ping yi-kying kao-dæ Ngô de. <sup>19</sup> Keh-lah ng-lah hao kyʽi tsiao væn-koh-go pah-sing tso meng-du, yüong Ah-tia teng Ng-ts teng Sing-Ling-go ming-deo ʽang si-li peh gyi-lah; <sup>20</sup> væn-pah z Ngô sô feng-fu ng-lah go, kao gyi-lah kyʽi pao-siu. Ping-tsʽia Ngô nyih-nyih teng ng-lah dô-kô læ-tong, ih-dzih tao z-shü mah-go nyih-ts.” Uô-meng.

<sup>16</sup> 十一门徒就走到<u>加利利</u>一座山去，就是<u>耶稣</u>所话过个山。<sup>17</sup> 看见<u>耶稣</u>，就拜其，只是有星来的疑惑。<sup>18</sup> <u>耶稣</u>走拢来，等其拉是介话：「天上地下凡百权柄已经交代我了。<sup>19</sup> 箇勒尔拉好去招万国个百姓做门徒，用阿爹等儿子等圣灵个名头行洗礼拨其拉。<sup>20</sup> 凡百是我所吩咐尔拉个，教其拉去保守。并且我日日等尔拉大家来东，一直到时世末个日子。」亚们。

---
