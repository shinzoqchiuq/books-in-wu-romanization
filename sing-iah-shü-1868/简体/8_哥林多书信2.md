## S-DU PAO-LO SIA PEH KO-LONG-TO NYING DI-NYI-FONG SHÜ-SING. 使徒<u>保罗</u>写拨<u>哥林多</u>人第二封书信

### 2K. I.

VONG Jing-ming-go ts-i tso Yiæ-su Kyi-toh-go s-du Pao-lo, teng hyüong-di Di-mo-tʽa, *mông-mông* Ko-ling-to di-fông Jing-ming-go kyiao-we, teng ʽeh Üô-kæ-üô-go cong sing-du: <sup>2</sup> Dæn-nyün Jing-ming ah-lah Tʽin-Vu, teng Cü Yiæ-su Kyi-toh, s-lôh eng-we bing-en peh ng-lah.

奉神明个旨意做<u>耶稣</u> <u>基督</u>个使徒<u>保罗</u>，等兄弟<u>提摩太</u>，望望<u>哥林多</u>地方神明个教会，等合<u>亚该亚</u>个众圣徒。<sup>2</sup> 但愿神明阿拉天父，等主<u>耶稣</u> <u>基督</u>，赐落恩惠平安拨尔拉。

<sup>3</sup> KÆ coh-tsæn Jing-ming, ah-lah Cü Yiæ-su Kyi-toh-go Ah-tia, *ih-tsʽih* dz-pe-go Keng-peng, <sup>4</sup> ih-tsʽih en-w̆e-go Jing-ming; læ ah-lah væn-pah wæn-næn z-ʽeo Gyi z-djông en-w̆e ah-lah, s-teh ah-lah *yia* neng-keo pô Jing-ming sô s-peh ah-lah go en-w̆e, kyʽi en-w̆e keh-sing yiu ze-bin soh-go wæn-næn cü-kwu. <sup>5</sup> Ing-we Kyi-toh-go kwʽu-næn ah-lah kyi-jün ziu-leh to, z-ka, kʽao-djôh Kyi-toh, en-w̆e yia teh-djôh to. <sup>6</sup> Ah-lah ʽôh-tsia tsao-djôh wæn-næn, z hao peh ng-lah teh-djôh en-w̆e teh-djôh kyiu, s-teh ng-lah neng-keo jing-næ ziu ah-lah sô ziu-go kwʽu-næn; ʽôh-tsia teh-djôh en-w̆e, *yia* z hao peh ng-lah teh-djôh en-w̆e teh-djôh kyiu. <sup>7</sup> Ah-lah yia kyin-sing siang-vông ng-lah; hyiao-teh ng-lah kyi-jün dô-kô tsao-djôh keh-sing kwʽu-næn, yia *pih-ding* *dô-kô* *teh-djôh* keh-go en-w̆e.

<sup>3</sup> 该祝赞神明，阿拉主<u>耶稣</u> <u>基督</u>个阿爹，一切慈悲个根本，<sup>4</sup> 一切安慰个神明；来阿拉凡百患难时候其时常安慰阿拉，使得阿拉也能够把神明所赐拨阿拉个安慰，去安慰箇星有随便啥个患难主顾。<sup>5</sup> 因为<u>基督</u>个苦难阿拉既然受了多，是介，靠着<u>基督</u>，安慰也得着多。<sup>6</sup> 阿拉或者遭着患难，是好拨尔拉得着安慰得着救，使得尔拉能够忍耐受阿拉所受个苦难；或者得着安慰，也是好拨尔拉得着安慰得着救。<sup>7</sup> 阿拉也坚心想望尔拉；晓得尔拉既然大家遭着箇星苦难，也必定大家得着箇个安慰。

<sup>8</sup> Hyüong-di, ah-lah feh iao ng-lah feh ming-bah, ah-lah  læ Üô-si-üô tsao-djôh-go wæn-næn, gyi-go sih-shü kah-nga li-ʽæ, ti-tông-feh-djü, zing-ts-ü lin sing-ming tu m-siang-deo. <sup>9</sup> Dzæ ah-lah zi-go sing-li *tsih-yiu* si-go kyin-deo; iao peh ah-lah feh kʽao-djôh zi, tsih *kʽao-djôh* keh-we s-teh si-nying weh-cün-læ go Jing-ming. <sup>10</sup> Gyi z kyiu ah-lah cʽih ka li-ʽæ-go si-fah, *næn-kæn* yia læ-tih kyiu *ah-lah*; ah-lah yia siang-vông Gyi tsiang-læ dzing-gyiu we kyiu *ah-lah*: <sup>11</sup> ng-lah tʽi ah-lah tao-kao yia z pông-dzu ah-lah; s-teh ah-lah kʽao-djôh hyü-to nying-go *tao-kao* teh-djôh eng-s, we-leh ah-lah keh-go eng-s hyü-to nying tu hao zia-zia *Jing-ming*.

<sup>8</sup> 兄弟，阿拉弗要尔拉弗明白，阿拉来<u>亚西亚</u>遭着个患难，其个式势格外厉害，抵挡弗住，甚至于连性命都呒想头。<sup>9</sup> 在阿拉自个心里只有死个见头；要拨阿拉弗靠着自，只靠着箇位使得死人活转来个神明。<sup>10</sup> 其是救阿拉出介厉害个死法，难间也来的救阿拉；阿拉也想望其将来仍旧会救阿拉。<sup>11</sup> 尔拉替阿拉祷告也是帮助阿拉；使得阿拉靠着许多人个祷告得着恩赐，为了阿拉箇个恩赐许多人都好谢谢神明。

<sup>12</sup> Ah-lah-go kao-hying ziu-z zi-go liang-sing te-tsing ah-lah yiu Jing-ming-go tsing-sing teng dzing-jih, feh yüong nyüoh-sing-go tsʽong-ming, z kʽao-djôh Jing-ming-go eng-we, læ shü-kæn-zông tso-nying; læ ng-lah-go cong-nyiang yü-kô z-ka. <sup>13</sup> Ah-lah sô sia peh ng-lah go z m-kao bih-yiang, peh-ko z ng-lah zi sô doh-go sô nying-djôh-go shih-wô: ngô yia siang-vông ng-lah cong-ü we nying-djôh gyi: <sup>14</sup> tsing-ziang ng-lah yiu-sing yi-kying nying-djôh ah-lah sön z ng-lah-go kao-hying: tao Cü Yiæ-su-go nyih-ts ng-lah yia sön z ah-lah-go *kao-hying*.

<sup>12</sup> 阿拉个高兴就是自个良心对证阿拉有神明个真心等诚实，弗用肉身个聪明，是靠着神明个恩惠，来世间上做人；来尔拉个中央愈加是介。<sup>13</sup> 阿拉所写拨尔拉个是呒告别样，不过是尔拉自所读个所认着个说话；我也想望尔拉终于会认着其。<sup>14</sup> 正像尔拉有星已经认着阿拉算是尔拉个高兴；到主<u>耶稣</u>个日子尔拉也算是阿拉个高兴。

<sup>15</sup> We-leh keh-go kyin-deo, ngô ziu siang sin tao ng-lah u-sen læ, s-teh ng-lah hao di-nyi-vah tsæ teh-djôh <sup>\[1\]</sup>ih-cʽü; <sup>16</sup> ʽeo-deo kying-ko-leh ng-lah u-sen tao Mô-gyi-teng kyʽi, dzong Mô-gyi-teng tsæ tao ng-lah u-sen læ, yi hao peh ng-lah song ngô tao Yiu-tʽa koh kyʽi.

<sup>15</sup> 为了箇个见头，我就想先到尔拉乌碎来，使得尔拉好第二伐再得着益处<sup>\[1\]</sup>；<sup>16</sup> 后头经过了尔拉乌碎到<u>马其顿</u>去，从<u>马其顿</u>再到尔拉乌碎来，又好拨尔拉送我到<u>犹太</u>国去。

<sup>\[1\] *Peng-veng*, eng-we. 本文，恩惠。（原注）</sup>

<sup>17</sup> Ngô kyi-jün yiu keh-go sing-siang, næn-dao z weh-deh-go ma? wa-z ngô sô tang-sön tso go z-ken z tsiao nyüoh-sing tang-sön, s-teh ngô iao-kyi wô z-ka, iao-kyi wô feh-z ka ma? <sup>18</sup> Jing-ming z dzing-jih-go, *ngô* *ts-tin* *Gyi* *wô*, Ah-lah teng ng-lah <sup>\[1\]</sup>kông-go shih-wô m̆-teh soh-go iao-kyi z, iao-kyi feh-z. <sup>19</sup> Ngô teng Si-lah teng Di-mo-tʽa læ ng-lah cong-nyiang sô djün-go, Jing-ming-go Ng-ts Yiæ-su Kyi-toh, m-kao soh-go iao-kyi z, iao-kyi feh-z; dzæ-ü Gyi *tsih-yiu* ih-go z. <sup>20</sup> Ing-we Jing-ming væn-pah-go ing-hyü, gyi-go z, gyi-go Üô-meng, tu z dzæ-ü Yiæ-su Kyi-toh; s-teh ah-lah hao kwe yüong-wô peh Jing-ming. <sup>21</sup> Hwông-tsʽia s-teh ah-lah teng ng-lah kyin-sing siang-sing Kyi-toh, yi pô yiu fu ah-lah go, ziu-z Jing-ming: <sup>22</sup> Gyi yi tang ih-kʽo ing ka ing ah-lah, læ ah-lah sing-li s *Sing*-Ling tso tsih-tsiao.

<sup>17</sup> 我既然有箇个心想，难道是活突个吗？还是我所打算做个事干是照肉身打算，使得我要记话是介，要记话弗是介吗？<sup>18</sup> 神明是诚实个，我指点其话，阿拉等尔拉讲个说话<sup>\[1\]</sup>呒得啥个要记是，要记弗是。<sup>19</sup> 我等西拉等<u>提摩太</u>来尔拉中央所传个，神明个儿子<u>耶稣</u> <u>基督</u>，呒告啥个要记是，要记弗是；在于其只有一个是。<sup>20</sup> 因为神明凡百个应许，其个是，其个亚们，都是在于<u>耶稣</u> <u>基督</u>；使得阿拉好归荣华拨神明。<sup>21</sup> 况且使得阿拉等尔拉坚心相信<u>基督</u>，又把油傅阿拉个，就是神明。<sup>22</sup> 其又打一颗印介印阿拉，来阿拉心里赐圣灵做质照。

<sup>\[1\] *ʽÔh* *wô*, djün-go dao-li. 或话，传个道理。（原注）</sup>

<sup>23</sup> Ngô gyiu-kao Jing-ming teng ngô weh-ling tso te-tsing, ngô feh tao Ko-ling-to z we-leh nyün-liang ng-lah. <sup>24</sup> Yia feh-z wô ng-lah siang-sing-go sing z voh ah-lah kæ-kwun; ah-lah peh-ko tso pông-siu s-teh ng-lah hao hwun-hyi: ing-we ng-lah lih-leh-djü z kʽao-djôh siang-sing.

<sup>23</sup> 我求告神明等我活灵做对证，我弗到<u>哥林多</u>是为了原谅尔拉。<sup>24</sup> 也弗是话尔拉相信个心是服阿拉该管；阿拉不过做帮手使得尔拉好欢喜。因为尔拉立勒住是靠着相信。

---

### 2K. II.

Tsih-yiu ngô z kʽô-ding cü-i feh iao ta-leh iu-meng tsæ tao ng-lah u-sen læ. <sup>2</sup> Ing-we ngô ziah s-teh ng-lah iu-meng, ka-ni, djü-leh ngô s-teh gyi iu-meng cü-kwu ts-nga, jü z s-teh ngô hwun-hyi? <sup>3</sup> Ngô *zin-deo* we-leh ka sia sing peh ng-lah, sæn-leh ngô læ-go z-ʽeo keh-sing tông-kæ peh ngô hwun-hyi cü-kwu *fæn-cün* peh ng tæn iu-meng: ngô yia siang-sing ng-lah cong-nying tu pô ngô-go kwʽa-lôh sön z ng-lah-go *kwʽa-lôh*. <sup>4</sup> Ngô sia peh ng-lah go z-ʽeo, sing-cong to-siao  pe-shông iu-meng, cʽih tao to-siao ngæn-li: yia bing feh-z iao s-teh ng-lah tæn sing-z, z iao ng-lah hyiao-teh ngô kah-nga æ-sih ng-lah.

只有我是抲定主意弗要带勒忧闷再到尔拉乌碎来。<sup>2</sup> 因为我若使得尔拉忧闷，介呢，除了我使得其忧闷主顾之外，谁是使得我欢喜？<sup>3</sup> 我前头为了介写信拨尔拉，省勒我来个时候箇星当该拨我欢喜主顾反转拨尔担忧闷；我也相信尔拉众人都把我个快乐算是尔拉个快乐。<sup>4</sup> 我写拨尔拉个时候，心中多少悲伤忧闷，出到多少眼泪。也并弗是要使得尔拉担心事，是要尔拉晓得我格外爱惜尔拉。

<sup>5</sup> Ziah yiu nying long-cʽih iu-meng læ, gyi feh *tæn-tsih* s-teh ngô iu-meng, yia yiu-tin *s-teh* ng-lah cong-nying *tæn* *iu-meng*: ngô z feh iao ko-ü wô *gyi*. <sup>6</sup> Keh-cü-ka nying be *ng-lah* hyü-to nying tsah-vah yi-kying keo-de: <sup>7</sup> sô-yi ng-lah neng-s fæn-hyiang nyün-liang *gyi*, en-w̆e *gyi*; kʽong-pʽô gyi ko-ü iu-meng iao tsʽing-ti-dzing. <sup>8</sup> Keh-lah ngô kyʽün-kyʽün  ng-lah yüong hyin-cʽih ng-lah *jih-we* æ-sih gyi go bing-kyü. <sup>9</sup> Ngô yia z we-leh ka  sia sing læ, deh-i iao s-s ng-lah, feh-tsiao ng-lah keng yiang-yiang i-jing feh. <sup>10</sup> Ng-lah sô nyün-liang nying-kô go, ngô yia *nyün-liang* *gyi*: ngô-zi sô yiu nyün-liang  nying-kô go, yia z we-leh ng-lah-go yün-kwu <sup>\[1\]</sup>dæ-teng Kyi-toh nyün-liang gyi; <sup>11</sup> kʽong-pʽô tih-lôh Sah-dæn-go kyʽün-tʽao: ing-we gyi-go kyi-meo ah-lah bing-fi feh hyiao-teh.

<sup>5</sup> 若有人弄出忧闷来，其弗单只使得我忧闷，也有点使得尔拉众人担忧闷。我是弗要过于话其。<sup>6</sup> 箇株介人被尔拉许多人责罚已经够了。<sup>7</sup> 所以尔拉能使反向原谅其，安慰其；恐怕其过于忧闷要清低沉。<sup>8</sup> 箇拉我劝劝尔拉用显出尔拉实惠爱惜其个凭据。<sup>9</sup> 我也是为了介写信来，特意要试试尔拉，弗照尔拉更样样依顺弗。<sup>10</sup> 尔拉所原谅人家个，我也原谅其。我自所有原谅人家个，也是为了尔拉个缘故代等<u>基督</u><sup>\[1\]</sup>原谅其；<sup>11</sup> 恐怕跌落<u>撒但</u>个圈套。因为其个计谋阿拉并非弗晓得。

<sup>\[1\] *Yiu-teh* *fæn*, læ Kyi-toh-go min-zin. 有得翻，来<u>基督</u>个面前。（原注）</sup>

<sup>12</sup> Ngô tao Deh-lo-üô kyʽi djün Kyi-toh-go foh-ing, Cü yiu ih-dao meng kʽæ peh ngô; <sup>13</sup> *tsih-z* we-leh pʽong-feh-djôh ngô-go hyüong-di Di-to, ngô sing-li ih-ngæn feh en: ziu bih-kʽæ gyi-lah, tao Mô-gyi-teng læ.

<sup>12</sup> 我到<u>特罗亚</u>去传<u>基督</u>个福音，主有一道门开拨我；<sup>13</sup> 只是为了碰弗着我个兄弟<u>提多</u>，我心里一眼弗安。就别开其拉，到<u>马其顿</u>来。

<sup>14</sup> Næn-kæn zia-zia Jing-ming, s-teh ah-lah dzæ-ü Kyi-toh djông-djông tsʽông teh-sing ko, yi yüong-djôh ah-lah pô sih-teh Kyi-toh keh-go dao-li, *ziang* hyiang-kyʽi *ka*, tao-cʽü yiang-kʽæ. <sup>15</sup> Ing-we ah-lah z læ Jing-ming-go min-zin tso Kyi-toh-go hyiang-kyʽi, læ teh-kyiu cü-kwu teng mih-vông cü-kwu-go cong-nyiang: <sup>16</sup> dziu keh-pin kʽen-læ, z si-go hyiang-kyʽi, s-teh *gyi* si; dziu dông-pin kʽen-læ, z weh-ming-go hyiang-kyʽi, s-teh *gyi* weh. Keh-sing z-ken jü neng-keo tæn-tông ni? <sup>17</sup> Ah-lah feh ziang keh-sing hyü-to nying ka, we-leh li-sih weng-zeh Jing-ming-go dao-li: z tsiao dzing-jih, dzong Jing-ming *sô* *s-peh* *ah-lah*, læ Jing-ming-go min-zin dzæ-ü Kyi-toh ka kông.

<sup>14</sup> 难间谢谢神明，使得阿拉在于<u>基督</u>常常唱得胜歌，又用着阿拉把识得<u>基督</u>箇个道理，像香气介，到处扬开。<sup>15</sup> 因为阿拉是来神明个面前做<u>基督</u>个香气，来得救主顾等灭亡主顾个中央。<sup>16</sup> 就箇边看来，是死个香气，使得其死；就荡边看来，是活命个香气，使得其活。箇星事干谁能够担当呢？<sup>17</sup> 阿拉弗像箇星许多人介，为了利息混杂神明个道理。是照诚实，从神明所赐拨阿拉，来神明个面前在于<u>基督</u>介讲。

---

### 2K. III.

AH-LAH næn-dao wa læ-tih zi kyü-tsin zi ma? Ah-lah soh wa iao, ziang yiu-sing nying ka, tʽao nying-kô-go tsin-shü peh ng-lah, ʽôh-tsia tʽao ng-lah-go tsin-*shü* *peh* *nying-kô* ma? <sup>2</sup> Ng-lah ziu-z ah-lah-go *tsin*-shü, sia læ ah-lah sing-li; z cong-nying tu hyiao-teh, tu læ-tih doh-go. <sup>3</sup> Ng-lah ming-ming z Kyi-toh-go shü-sing, cʽih-ü ah-lah-go pih-tsih: sia gyi, feh-z yüong moh, z yüong weh Jing-ming-go Ling; feh-z læ zah-pe-ba-li, z læ sing-li-go nyüoh-pe-ba.

阿拉难道还来的自举荐自吗？阿拉啥还要，像有星人介，讨人家个荐书拨尔拉，或者讨尔拉个荐书拨人家吗？<sup>2</sup> 尔拉就是阿拉个荐书，写来阿拉心里；是众人都晓得，都来的读个。<sup>3</sup> 尔拉明明是<u>基督</u>个书信，出于阿拉个笔迹。写其，弗是用墨，是用活神明个灵；弗是来石碑牌里，是来心里个肉碑牌。

<sup>4</sup> Ah-lah kʽao-djôh Kyi-toh neng-keo z-ka fông-tæn siang-sing Jing-ming. <sup>5</sup> Bing feh-z neng-keo zi tsʽeng-cʽih soh-si læ, hao sön cʽih-ü zi go: ah-lah sô neng-keo-go, tu z cʽih-ü Jing-ming. <sup>6</sup> Z Gyi s-peh ah-lah neng-keo tso sing-iah-go bæn-z-nying; feh-z *bæn* veng-z-go *z-ken*, z *bæn* ling-kyʽi-go *z-ken*: ing-we veng-z we s-teh nying si, ling-kyʽi we s-teh nying weh.

<sup>4</sup> 阿拉靠着<u>基督</u>能够是介放胆相信神明。<sup>5</sup> 并弗是能够自忖出啥西来，好算出于自个。阿拉所能够个，都是出于神明。<sup>6</sup> 是其赐拨阿拉能够做新约个办事人；弗是办文字个事干，是办灵气个事干。因为文字会使得人死，灵气会使得人活。

<sup>7</sup> Keh iao s-teh nying si, kʽeh læ zah-pe-zông go veng-z, bæn gyi-go z-ken jông-tsʽia yiu *ka-go* yüong-wô, we s-teh Yi-seh-lih nying we-leh Mo-si min-zông keh dzæn-z læ-tong-go yüong-wô feh neng-keo tsʽing-ting kʽen gyi-go min-kʽong; <sup>8</sup> ʽo-hwông bæn *Sing*-Ling z-ken go feh we yü-kô yiu yüong-wô ma? <sup>9</sup> Bæn ding-ze-go z-ken kyi-jün yiu yüong-wô, bæn kong-yi-go z-ken z-jün yiu yü-kô do-go yüong-wô. <sup>10</sup> We-leh keh kah-nga do-go yüong-wô, keh *zin-deo* yiu yüong-wô go sön-feh-teh yiu yüong-wô. <sup>11</sup> Wa-yiu keh dzæn-z læ-tong-go jông-tsʽia yiu yüong-wô, keh dziang-tʽong læ-tong-go feh we yü-kô yiu yüong-wô ma?

<sup>7</sup> 箇要使得人死，刻来石碑上个文字，办其个事干尚且有介个荣华，会使得<u>以色列</u>人为了摩<u>西面</u>上箇暂时来东个荣华弗能够清盯看其个面孔；<sup>8</sup> 何况办圣灵事干个弗会愈加有荣华吗？<sup>9</sup> 办定罪个事干既然有荣华，办公义个事干自然有愈加大个荣华。<sup>10</sup> 为了箇格外大个荣华，箇前头有荣华个算弗得有荣华。<sup>11</sup> 还有箇暂时来东个尚且有荣华，箇长通来东个弗会愈加有荣华吗？

<sup>12</sup> Ah-lah kyi-jün yiu keh-cü-ka siang-vông, sô-yi <sup>\[1\]</sup>ming-tông-tông kông-go: <sup>13</sup> feh ziang Mo-si do ih-kwʽe siu-pʽao tsô zi-go min-kʽong, s-teh keh dzæn-z læ-tong-go, Yi-seh-lih nying feh neng-keo tsʽing-ting kʽen gyi tao ti. <sup>14</sup> Gyi-lah-go sing ngang-de: dzih-tao yin-dzæ doh gyiu-iah shü go z-ʽeo keh-kwʽe siu-pʽao dzing-gyiu læ-tih, m̆-teh kyih-kʽæ: iao siu gyi ko, z dzæ-ü Kyi-toh. <sup>15</sup> Tao jü-kying, doh Mo-si z-ʽeo, siu-pʽao wa læ gyi-lah sing-li tsô-tih. <sup>16</sup> Teng-tao *gyi-lah* *sing* kwe-voh Cü, keh siu-pʽao ziu do-ko-de. <sup>17</sup> Cü ziu-z keh-go Ling: Cü-go Ling sô læ-kæn-go u-sen, *nying* ziu zi-yiu-zi-dzæ-de. <sup>18</sup> Tsih-yiu ah-lah cong-nying, min-kʽong-go siu-pʽao yi-kying kyih-kʽæ, ziang læ kying-ts-li tsiao-kyin Cü-go yüong-wô, tu pin-leh *teng* *Gyi* ih-yiang siang-mao, yüih long yüih teh-djôh yüong-wô, tsing-ziang <sup>\[2\]</sup>Cü *Sing*-Ling sô pin-hwô ka.

<sup>12</sup> 阿拉既然有箇株介想望，所以明当当<sup>\[1\]</sup>讲个。<sup>13</sup> 弗像<u>摩西</u>驮一块手帕遮自个面孔，使得箇暂时来东个，<u>以色列</u>人弗能够清盯看其到底。<sup>14</sup> 其拉个心硬了。直到现在读旧约书个时候箇块手帕仍旧来的，呒得揭开。要收其过，是在于<u>基督</u>。<sup>15</sup> 到如今，读<u>摩西</u>时候，手帕还来其拉心里遮的。<sup>16</sup> 等到其拉心归服主，箇手帕就驮过了。<sup>17</sup> 主就是箇个灵。主个灵所来间个乌碎，人就自由自在了。<sup>18</sup> 只有阿拉众人，面孔个手帕已经揭开，像来镜子里照见主个荣华，都变了等其一样相貌，越弄越得着荣华，正像主圣灵<sup>\[2\]</sup>所变化介。

<sup>\[1\] *ʽÔh* *wô*, do-nyiang fông-tæn: *kʽen* 2K. 7. 4. Yf. 6. 19. 或话，大样放胆。看 2K. 7. 4. Yf. 6. 19。（原注）</sup>

<sup>\[2\] *ʽÔh* *wô*, Cü-go *Sing*-Ling. 或话，主个圣灵。（原注）</sup>

---

### 2K. IV.

Sô-yi ah-lah, kyi-jün mong Cü-go æ-lin teh-djôh keh bæn-z-go tsih-veng, *sing-li* *ih-ngæn* feh hyü-hyih: <sup>2</sup> z yi-kying kyʽi-diao *ih-tsʽih* *s-ʽô* tao-me z-ken, feh tseo kæn-tsô-go lu, yia feh weng-zeh Jing-ming-go dao-li; z læ Jing-ming-go min-zin ming-ming hyin-cʽih tsing dao-li te-djôh cong-nying-go liang-sing *ka* *kông*.

所以阿拉，既然蒙主个哀怜得着箇办事个职份，心里一眼弗虚㽺。<sup>2</sup> 是已经弃掉一切私下倒霉事干，弗走奸诈个路，也弗混杂神明个道理；是来神明个面前明明显出真道理对着众人个良心介讲。

<sup>3</sup> Ah-lah-go foh-ing ziah yiu tsô-kæ, *tsih* dzæ-ü mih-vông? cü-kwu z tsô-kæ. <sup>4</sup> Kông-tao mih-vông cü-kwu, keh yin-dzæ z-shü-go jing-ming z mi-djü keh-sing feh siang-sing cü-kwu-go ling-sing; sæn-leh yiu Jing-ming siang-mao go Kyi-toh, Gyi yüong-wô-go foh-ing sô fah-cʽih-go liang-kwông tsiao-djôh gyi-lah. <sup>5</sup> Ing-we ah-lah djün-dao, feh-z kông zi, z *kông* Kyi-toh Yiæ-su tso Cü, zi peh-ko we-leh Yiæ-su tso ng-lah-go nu-boh. <sup>6</sup> Ing-we keh *dzong-zin* feng-fu liang-kwông dzong en li-hyiang tʽeo-cʽih-læ go Jing-ming, z Gyi læ ah-lah-go sing li-hyiang tʽeo-cʽih liang-kwông læ; s-teh Jing-ming-go yüong-wô dzæ-ü Yiæ-su Kyi-toh-go min-zông, keh cü-sih-go liang-kwông, we tsiao-djôh *ah-lah*.

<sup>3</sup> 阿拉个福音若有遮盖，只在于灭亡主顾是遮盖。<sup>4</sup> 讲到灭亡主顾，箇现在时世个神明是迷住箇星弗相信主顾个灵性；省勒有神明相貌个<u>基督</u>，其荣华个福音所发出个亮光照着其拉。<sup>5</sup> 因为阿拉传道，弗是讲自，是讲<u>基督</u> <u>耶稣</u>做主，自不过为了<u>耶稣</u>做尔拉个奴仆。<sup>6</sup> 因为箇从前吩咐亮光从暗里向透出来个神明，是其来阿拉个心里向透出亮光来；使得神明个荣华在于<u>耶稣</u> <u>基督</u>个面上，箇知识个亮光，会照着阿拉。

<sup>7</sup> DÆN-Z ah-lah yiu keh-go pao-pe *kʽông* læ ngô-ho li-hyiang, s-teh keh kah-nga do neng-ken hao sön z Jing-ming-go, feh-z cʽih-ü ah-lah zi. <sup>8</sup> Ah-lah yiang-yiang z-ken yiu wæn-næn, peh-ko m-neh pih-long-læ; long-leh m-shih-fah, peh-ko feh-z <sup>\[1\]</sup>m-cʽih-lu; <sup>9</sup> be pih-næn, peh-ko wa m̆-teh kyʽi-diao; be tang-tao, peh-ko wa m̆-teh djü-mih: <sup>10</sup> Cü Yiæ-su-go si-fah ah-lah z-djông pe læ *zi-go* sing-zông, s-teh Yiæ-su-go weh yia hao hyin-cʽih læ ah-lah sing-zông. <sup>11</sup> Ing-we ah-lah weh-tong-go cü-kwu, we-leh Yiæ-su, z-kʽeh pe-leh si tseo; s-teh Yiæ-su-go weh hao hyin-cʽih læ ah-lah iao si go nyüoh-sing li-hyiang.

<sup>7</sup> 但是阿拉有箇个宝贝囥来瓦货里向，使得箇格外大能干好算是神明个，弗是出于阿拉自。<sup>8</sup> 阿拉样样事干有患难，不过呒得逼拢来；弄勒呒设法，不过弗是呒出路<sup>\[1\]</sup>；<sup>9</sup> 被逼难，不过还呒得弃掉；被打倒，不过还呒得除灭。<sup>10</sup> 主<u>耶稣</u>个死法阿拉时常揹来自个身上，使得<u>耶稣</u>个活也好显出来阿拉身上。<sup>11</sup> 因为阿拉活东个主顾，为了<u>耶稣</u>，时刻揹勒死走；使得<u>耶稣</u>个活好显出来阿拉要死个肉身里向。

<sup>\[1\] *ʽÔh* *wô*, m-siang-deo. 或话，呒想头。（原注）</sup>

<sup>12</sup> Ka-ni, si z fah-dong læ ah-lah-go li-hyiang; weh *z* *fah-dong* læ ng-lah-go li-hyiang. <sup>13</sup> Se-tsih z-ka, ah-lah kyi-jün yiu tso-yiang siang-sing-go ling, tsiao Sing-shü sô wô, “Ngô siang-sing, sô-yi ngô kông-go;” \[S. 116. 10.\] ah-lah yia z siang-sing, sô-yi læ-tih kông: <sup>14</sup> ing-we hyiao-teh keh-we peh Cü Yiæ-su weh-cün-læ go *Jing-ming* tsiang-læ yia we tʽôh Yiæ-su peh ah-lah weh-cün-læ, yi s-teh ah-lah teng ng-lah hao dô-kô lih *læ* *Cü-go* *min-zin*. <sup>15</sup> Ing-we væn-pah z-ken tu z we-leh ng-go *ih-cʽü*; s-teh eng-we to-kyʽi-læ we peh hyü-to nying yü-kô ken-zia, hao kwe yüong-wô peh Jing-ming.

<sup>12</sup> 介呢，死是发动来阿拉个里向；活是发动来尔拉个里向。<sup>13</sup> 虽即是介，阿拉既然有做样相信个灵，照圣书所话，「我相信，所以我讲个；」\[S. 116. 10.\] 阿拉也是相信，所以来的讲。<sup>14</sup> 因为晓得箇位拨主<u>耶稣</u>活转来个神明将来也会托<u>耶稣</u>拨阿拉活转来，又使得阿拉等尔拉好大家立来主个面前。<sup>15</sup> 因为凡百事干都是为了尔个益处；使得恩惠多起来会拨许多人愈加感谢，好归荣华拨神明。

<sup>16</sup> Sô-yi ah-lah *sing-li* feh hyü-hyih; ah-lah nga-deo-go kyi-sing se-tsih sæ-ba-lôh-kyʽi, ah-lah li-deo-go *ling-sing* z nyih-ko-nyih sin-gyin-kyʽi-læ. <sup>17</sup> Hwông-tsʽia ah-lah dzæn-z kyʽing-kʽo-go kwʽu-næn we sang-cʽih kah-nga tao gyih-deo üong-yün djong-djong-go yüong-wô peh ah-lah: <sup>18</sup> ing-we ah-lah feh kyʽi *liu-sing* keh-sing kʽen-leh-kyin-go, tsih liu-sing keh-sing kʽen-feh-kyin-go: keh-sing kʽen-leh-kyin-go z dzæn-z-go, kʽen-feh-kyin-go z üong-yün-go.

<sup>16</sup> 所以阿拉心里弗虚㽺；阿拉外头个肌身虽即衰败落去，阿拉里头个灵性是日过日鲜健起来。<sup>17</sup> 况且阿拉暂时轻可个苦难会生出格外到极头永远重重个荣华拨阿拉。<sup>18</sup> 因为阿拉弗去留心箇星看勒见个，只留心箇星看弗见个。箇星看勒见个是暂时个，看弗见个是永远个。

---

### 2K. V.

Ah-lah hyiao-teh, ah-lah keh joh-ü di go tsiang-bong oh ziah-z tsʽah-diao, ah-lah yiu ih-tsing Jing-ming sô kyʽi-zao, feh-z *nying-go* siu tso-dzing-go oh-lô, z üong-yün-go, læ tʽin-zông læ-kæn-go. <sup>2</sup> Ah-lah *wa* læ keh *tsiang-bong* li-hyiang ʽæ-sing-tʽæn-kyʽi, læ-tih kyʽi-mo keh-tsing cʽih-ü tʽin go oh-lô peh ah-lah tông i-zông cʽün: <sup>3</sup> ing-we ah-lah kyi-jün cʽün-zông, ziu feh we cʽih-sing-lu-tʽi. <sup>4</sup> Ah-lah deng læ keh tsiang-bong li-hyiang cü-kwu tʽiao-leh djong-tæn ʽæ-sing-tʽæn-kyʽi; feh-z iao tʽeh-diao *keh-go* *tsiang-bong*, z iao cʽün-zông *keh-go* *oh-lô*, s-teh si hao peh weh-ming kyʽüoh-meh-de. <sup>5</sup> Deh-i tsing-teng ah-lah hao teh-djôh keh-go *hao-cʽü*, ziu-z Jing-ming; Gyi yia yi-kying s-peh ah-lah *Sing*-Ling tso tsih-tsiao.

阿拉晓得，阿拉箇属于地个帐篷屋若是拆掉，阿拉有一进神明所起造，弗是人个手做成个屋落——是永远个——来天上来间个。<sup>2</sup> 阿拉还来箇帐篷里向嗐声叹气，来的企慕箇进出于天个屋落拨阿拉当衣裳穿。<sup>3</sup> 因为阿拉既然穿上，就弗会出身露体。<sup>4</sup> 阿拉庉来箇帐篷里向主顾挑勒重担嗐声叹气；弗是要脱掉箇个帐篷，是要穿上箇个屋落，使得死好拨活命吃没了。<sup>5</sup> 特意整顿阿拉好得着箇个好处，就是神明；其也已经赐拨阿拉圣灵做质照。

<sup>6</sup> Sô-yi ah-lah sing-li z-djông fông-tæn, yi hyiao-teh wa deng læ kyi-sing li. hyiang z teng Cü li-kʽæ: <sup>7</sup> (ing-we ah-lah tso-nying z dzæ-ü siang-sing, feh dzæ-ü kʽen-kyin: ) <sup>8</sup> sing-li z fông-tæn-go, yia pô-feh-neng-keo li-kʽæ kyi-sing, teng Cü dô-kô deng. <sup>9</sup> Keh-lah feh-leng deng-long li-kʽæ, <sup>\[1\]</sup>hyüih-sing tang-sön peh Cü hwun-hyi. <sup>10</sup> Ing-we ah-lah long-tsong pih iao lih læ Kyi-toh-go fah-dông-zin, s-teh kôh-nying, tsiao gyi-zi-go sing-zông sô tso-ko-go z-ken, feh-leng jün feh-leng ôh, z-ka hao teh-djôh pao-ing.

<sup>6</sup> 所以阿拉心里时常放胆，又晓得还庉来肌身里向是等主离开。<sup>7</sup> （因为阿拉做人是在于相信，弗在于看见。）<sup>8</sup> 心里是放胆个，也巴弗能够离开肌身，等主大家庉。<sup>9</sup> 箇拉弗论庉拢离开，血心打算拨主欢喜<sup>\[1\]</sup>。<sup>10</sup> 因为阿拉拢总必要立来<u>基督</u>个法堂前，使得各人，照其自个身上所做过个事干，弗论善弗论恶，是介好得着报应。

<sup>\[1\] *ʽÔh* *wô*, z ka pô-kyih, s-teh ah-lah hao peh Cü hwun-hyi. 或话，是介巴结，使得阿拉好拨主欢喜。（原注）</sup>

<sup>11</sup> Ka-ni, ah-lah kyi-jün hyiao-teh Cü-go w̆e-nyin, ziu kyʽün-sing nying-kô; ah-lah z te-leh Jing-ming djü; ngô siang-vông yia te-leh ng-lah liang-sing djü. <sup>12</sup> Ah-lah bing feh-z tsæ zi kyü-tsin zi peh ng-lah, tæn-tsih peh ng-lah hao we-leh ah-lah kwʽô-kʽeo go ing-yiu, kyʽi *ing-te* keh-sing nga-kwông-min kwʽô-kʽeo, feh-z sing-li *kwʽô-kʽeo-go* cü-kwu. <sup>18</sup> Ah-lah ziah-z fah-gwông, z we-leh Jing-ming; ziah-z tso-gyi, z we-leh ng-lah. <sup>14</sup> Z Kyi-toh-go æ-sih-sing kyih-dong ah-lah; ing-we ah-lah z ka tsʽeng, Ziah ih-go Nying tʽi cong-nying si, ka-ni cong-nying tu si-de; <sup>15</sup> ping-tsʽia Gyi tʽi cong-nying si, s-teh keh-sing weh-tong-go cü-kwu feh tsæ we-leh zi weh-tong, z we-leh keh-we tʽi gyi si *tʽi* *gyi* tsæ weh-cün-læ-go Cü ka *weh-tong*.

<sup>11</sup> 介呢，阿拉既然晓得主个威严，就劝醒人家；阿拉是对勒神明住；我想望也对勒尔拉良心住。<sup>12</sup> 阿拉并弗是再自举荐自拨尔拉，单只拨尔拉好为了阿拉夸口个因由，去应对箇星外光面夸口，弗是心里夸口个主顾。<sup>13</sup> 阿拉若是发狂，是为了神明；若是做忌，是为了尔拉。<sup>14</sup> 是<u>基督</u>个爱惜心激动阿拉；因为阿拉是介忖，若一个人替众人死，介呢众人都死了；<sup>15</sup> 并且其替众人死，使得箇星活东个主顾弗再为了自活东，是为了箇位替其死替其再活转来个主介活东。

<sup>16</sup> Keh-lah yi-ʽeo ah-lah feh tsiao nyüoh-sing sih-teh soh-go nying: ziu-z *dzong-zin* tsiao nyüoh-sing sih-teh Kyi-toh, keh-tsao feh tsæ *z-ka* sih-teh *Gyi*. <sup>17</sup> Sô-yi væn-pah dzæ-ü Kyi-toh go <sup>\[1\]</sup>z sing zao-cʽih-læ-go nying; gyiu-go z-ken yi-kying ko-kyʽi, yiang-yiang tu pin-leh sing-go de. <sup>18</sup> Wa-yiu yiang-yiang tu cʽih-ü Jing-ming; Gyi tʽôh Yiæ-su Kyi-toh s-teh ah-lah teng Gyi-zi ʽo-long, yi s-peh ah-lah bæn-z-go tsih-veng *hao* *kyʽi* *djün* keh ʽo-long-go fông-fah: <sup>19</sup> ziu-z, Jing-ming dzæ-ü Kyi-toh s-teh shü-kæn-zông teng Gyi-zi ʽo-long, feh pô gyi-lah-go ko-kyʽin sön tao gyi-lah ming-ʽô; yi kao-fu ah-lah keh ʽo-long-go dao-li.

<sup>16</sup> 箇拉以后阿拉弗照肉身识得啥个人。就是从前照肉身识得<u>基督</u>，箇遭弗再是介识得其。<sup>17</sup> 所以凡百在于<u>基督</u>个是新造出来个人<sup>\[1\]</sup>；旧个事干已经过去，样样都变了新个了。<sup>18</sup> 还有样样都出于神明；其托<u>耶稣</u> <u>基督</u>使得阿拉等其自和拢，又赐拨阿拉办事个职份好去传箇和拢个方法。<sup>19</sup> 就是，神明在于<u>基督</u>使得世间上等其自和拢，弗把其拉个过愆算到其拉名下；又交付阿拉箇和拢个道理。

<sup>\[1\] *Yiu-teh* *fæn*, kæ tso sing zao-cʽih-læ-go nying. 有得翻，该做新造出来个人。（原注）</sup>

<sup>20</sup> Z-ka, ah-lah dæ-teng Kyi-toh tso kyʽing-tsʽa; hao-ziang Jing-ming yüong ah-lah-go *cü-pô* kyʽün *nying-kô* ka; ah-lah dæ Kyi-toh gyiu-kʽeng *nying-kô*, *wô*, Tsong iao teng Jing-ming kyʽi ʽo-long. <sup>21</sup> Ing-we keh-we dzong feh hyiao-teh ze-ôh go Cü-kwu, *Jing-ming* yi-kying s-teh Gyi tʽi ah-lah tông tso ze-ôh; s-teh ah-lah dzæ-ü Gyi hao tông tso Jing-ming-go kong-yi.

<sup>20</sup> 是介，阿拉代等<u>基督</u>做钦差；好像神明用阿拉个嘴巴劝人家介；阿拉代<u>基督</u>求恳人家，话，总要等神明去和拢。<sup>21</sup> 因为箇位从弗晓得罪恶个主顾，神明已经使得其替阿拉当做罪恶；使得阿拉在于其好当做神明个公义。

---

### 2K. VI.

Z-ka ni, ah-lah tso *Gyi-go* pông-siu kyʽün-kyʽün ng-lah m-nao bah-bah ziu Jing-ming-go eng-we. <sup>2</sup> (Gyi z-ka wô, “Kʽo-yi siu-liu go z-ʽeo Ngô tʽing Ng, teh-kyiu-go nyih-ts Ngô pông-dzu Ng.” \[Y. 49. 8.\] Yin-dzæ ziu-z kʽo-yi siu-liu go z-ʽeo; kyih-mih ziu-z teh-kyiu-go nyih-ts.) <sup>3</sup> Ah-lah ih-ngæn feh long-cʽih pæn-tih-go z-ken læ, sæn-leh keh bæn-z-go tsih-veng be nying-kô pʽi-bing: <sup>4</sup> fæn-hyiang ih-tsʽih *sô* *tso-go* zi <sup>\[1\]</sup>kyü-tsin zi z Jing-ming-go bæn-z-nying; ziu-z do-nyiang jing-næ, yiu wæn-næn, kying-kyih, kwʽeng-kwʽu, <sup>5</sup> ngæ-tang, lôh-kæn, tsʽao-lön, lao-loh, m̆-teh kwʽeng, m̆-teh kyʽüoh; <sup>6</sup> wa-yiu tsʽing-kyih, cü-sih, næ-sing, dz-æ, Sing-Ling-go *ken-hwô*, tsing-sing-go jing-æ, <sup>7</sup> dzing-jih-go dao-li, Jing-ming-go neng-ken; tso-yiu liang-pin *nyiah-leh* kong-yi-go kyüing-kyʽi; <sup>8</sup> feh-leng yiu tʽi-min, m-tʽi-min; feh-leng w̆a ming-sing, hao ming-sing: z hong-pʽin-go, yi z tsing-sing; <sup>9</sup> z m-nying hyiao-teh, yi z *cong-nying* *tu* nying-djôh; z iao si go, wa we weh-tong; z be tsah-vah, wa feh-zing be long-sah; <sup>10</sup> z be tæn iu-meng, wa we djông-djông hwun-hyi; z gyüong-kwʽu-go, we s-teh hyü-to nying fu-tsoh; z ih-yiang tu m̆-teh, yi z yiang-yiang tu yiu-go.

是介呢，阿拉做其个帮手劝劝尔拉呒得好白白受神明个恩惠。<sup>2</sup> （其是介话，「可以收留个时候我听尔，得救个日子我帮助尔。」\[Y. 49. 8.\] 现在就是可以收留个时候；今末就是得救个日子。）<sup>3</sup> 阿拉一眼弗弄出𢲔跌个事干来，省勒箇办事个职份被人家批评。<sup>4</sup> 反向一切所做个自举荐<sup>\[1\]</sup>自是神明个办事人；就是大样忍耐，有患难，紧急，困苦，<sup>5</sup> 挨打，落监，吵乱，劳碌，呒得困，呒得吃；<sup>6</sup> 还有清洁，知识，耐心，慈爱，圣灵个感化，真心个仁爱，<sup>7</sup> 诚实个道理，神明个能干；左右两边捏勒公义个军器；<sup>8</sup> 弗论有体面，呒体面；弗论坏名声，好名声。是哄骗个，又是真心；<sup>9</sup> 是呒人晓得，又是众人都认着；是要死个，还会活东；是被责罚，还弗曾被弄煞；<sup>10</sup> 是被担忧闷，还会常常欢喜；是穷苦个，会使得许多人富足；是一样都呒得，又是样样都有个。

<sup>\[1\] *ʽÔh* *wô*, te-tsing. 或话，对证。（原注）</sup>

<sup>11</sup> KO-LING-TO nying, ah-lah kʽæ-do-leh kʽeo teng ng-lah kông, ah-lah sing z fông-kʽæ-de. <sup>12</sup> Ng-lah feh-z we-leh ah-lah ʽah-tsah, z ng-lah zi-go du-liang ʽah-tsah. <sup>13</sup> Ngô z ziang teng *zi-go* ng-nô ka kông, Ng-lah-go *sing* yüong fông-tæn-kʽæ, pao-teh ngô.

<sup>11</sup> <u>哥林多</u>人，阿拉开大了口等尔拉讲，阿拉心是放开了。<sup>12</sup> 尔拉弗是为了阿拉狭窄，是尔拉自个度量狭窄。<sup>13</sup> 我是像等自个儿囡介讲，尔拉个心用放胆开，报答我。

<sup>14</sup> M-nao teng feh siang-sing cü-kwu tsʽôh-pʽe. Ing-we kong-yi teng fi-li yiu soh-go kao-dzih ni? Liang-kwông teng heh-en yiu soh-go siang-ken ni? <sup>15</sup> Kyi-toh teng Pe-lih yiu soh-go ʽeh-deo ni? Siang-sing-go teng feh siang-sing-go yiu soh-go yün-veng ni? <sup>16</sup> Jing-ming-go din teng ngeo-ziang “yiu soh-go siang-ʽeh ni? Ing-we ng-lah z keh-we weh Jing-ming-go din; ziang Jing-ming sô wô, “Ngô we deng læ gyi-lah li-hyiang, we tseo læ *gyi-lah* cong-nyiang; Ngô we tso gyi-lah-go Jing-ming, gyi-lah we tso Ngô-go pah-sing.” \[Lv.26. 11, 12.\] <sup>17</sup> Sô-yi (Cü z-ka wô) “ng-lah yüong tʽiao-cʽih gyi-lah cong-nyiang, li-yün *gyi*, keh ao-tsao *tong-si* ih-ngæn m-nao kyʽi bang-djôh, Ngô ziu we siu-liu ng-lah:” \[Y. 52. 11.\] <sup>18</sup> wa-yiu, “Ngô we tso ng-lah-go Ah-tia, ng-lah we tso Ngô-go ng-ts Ngô-go nön:” *keh* z djün-neng-go Cü sô kông-go.

<sup>14</sup> 呒得好等弗相信主顾错配。因为公义等非礼有啥个交集呢？亮光等黑暗有啥个相干呢？<sup>15</sup> <u>基督</u>等<u>彼列</u>有啥个合头呢？相信个等弗相信个有啥个缘份呢？<sup>16</sup> 神明个殿等偶像「有啥个相合呢？」因为尔拉是箇位活神明个殿；像神明所话，「我会庉来其拉里向，会走来其拉中央；我会做其拉个神明，其拉会做我个百姓。」\[Lv.26. 11, 12.\] <sup>17</sup> 所以（主是介话）「尔拉用跳出其拉中央，离远其，箇鏖糟东西一眼呒得好去碰着，我就会收留尔拉。」\[Y. 52. 11.\] <sup>18</sup> 还有，「我会做尔拉个阿爹，尔拉会做我个儿子我个囡。」箇是全能个主所讲个。

---

### 2K. VII.

Ka-ni, tsʽing-æ-go *hyüong-di*, ah-lah kyi-jün yiu keh-sing ing-hyü, hao gyiang-diao zi nyüoh-sing teng ling-sing ih-tsʽih-go ao-tsao; hao dzeng pʽô-gyü Jing-ming go sing ka tso wun-djün tsʽing-kyih-go z-ken.

介呢，亲爱个兄弟，阿拉既然有箇星应许，好滰掉自肉身等灵性一切个鏖糟；好存怕惧神明个心介做完全清洁个事干。

<sup>2</sup> Ng-lah yüong tsih-ziu ah-lah; ah-lah ih-ngæn m-neh w̆e-kyʽüoh nying-kô, ih-ngæn m-neh ta-diao nying-kô, ih-ngæn m-neh sôh-tsô nying-kô. <sup>3</sup> Ngô kông keh-go shih-wô, feh-z pʽi-bing *ng-lah* tsʽo; ing-we ngô yi-kying wô-ko, ng-lah z ngô tsʽih-tsʽih-dzæ-sing dong-si-dong-weh-go. <sup>4</sup> Ngô teng ng-lah kông shih-wô z do-nyiang fông-tæn; ngô we-leh ng-lah z-ken z do-nyiang kwʽô-kʽeo: ah-lah long-tsong kwʽu-næn li-hyiang ngô z mun-sing en-w̆e, kah-nga kwʽa-lôh tao gyih-deo.

<sup>2</sup> 尔拉用接受阿拉；阿拉一眼呒得委曲人家，一眼呒得带掉人家，一眼呒得索诈人家。<sup>3</sup> 我讲箇个说话，弗是批评尔拉错；因为我已经话过，尔拉是我切切在心同死同活个。<sup>4</sup> 我等尔拉讲说话是大样放胆；我为了尔拉事干是大样夸口。阿拉拢总苦难里向我是满心安慰，格外快乐到极头。

<sup>5</sup> Ah-lah tao-leh Mô-gyi-teng z-ʽeo, ah-lah nyüoh-sing ih-ngæn feh en; ah-lah yiang-yiang z-ken yiu wæn-næn; nga-deo yiu tsang-teo, li-deo yiu kying-hoh. <sup>6</sup> Dæn-z en-w̆e keh-sing yiu sing-z cü-kwu go Jing-ming s-teh ah-lah we-leh Di-to kyü-læ teh-djôh en-w̆e: <sup>7</sup> yia feh tæn-tsih we-leh gyi-go kyü-læ, yi we-leh gyi dzong ng-lah sô teh-djôh-go en-w̆e; gyi pô ng-lah kyʽi-mo *ngô* go sing, ng-lah-go pe-shông, ng-lah we-leh ngô sô dzeng-go nyih-sing, tu læ tʽong-cü ah-lah; keh-lah ngô yü-kô hwun-hyi. <sup>8</sup> Ngô *zin-deo* sia keh-fong sing s-teh ng-lah tæn iu-meng, se-tsih ao-hwe, *næn-kæn* feh ao-hwe de: ing-we ngô kʽen-kyin keh-fong sing z s-teh ng-lah tæn iu-meng, peh-ko z dzæn-z-go. <sup>9</sup> Ngô yin-dzæ hwun-hyi; bing feh-z we-leh ng-lah-go iu-meng, z we-leh ng-lah iu-meng tao we-sing-cün-i-go di-bu: ng-lah-go iu-meng z <sup>\[1\]</sup>joh-ü Jing-ming, s-teh ng-lah dzong ah-lah siu-li ih-ngæn feh ziu ʽæ. <sup>10</sup> Joh-ü Jing-ming go iu-meng we long-cʽih teh-kyiu-go we-sing-cün-i, hao-vong tsæ ao-hwe: ziah-z shü-kæn-zông-go iu-meng, we long-cʽih si læ.

<sup>5</sup> 阿拉到了<u>马其顿</u>时候，阿拉肉身一眼弗安；阿拉样样事干有患难；外头有争斗，里头有惊𢞕。<sup>6</sup> 但是安慰箇星有心事主顾个神明使得阿拉为了<u>提多</u>归来得着安慰。<sup>7</sup> 也弗单只为了其个归来，又为了其从尔拉所得着个安慰；其把尔拉企慕我个心，尔拉个悲伤，尔拉为了我所存个热心，都来通知阿拉；箇拉我愈加欢喜。<sup>8</sup> 我前头写箇封信使得尔拉担忧闷，虽即懊悔，难间弗懊悔了。因为我看见箇封信是使得尔拉担忧闷，不过是暂时个。<sup>9</sup> 我现在欢喜；并弗是为了尔拉个忧闷，是为了尔拉忧闷到回心转意个地步。尔拉个忧闷是属于神明<sup>\[1\]</sup>，使得尔拉从阿拉手里一眼弗受害。<sup>10</sup> 属于神明个忧闷会弄出得救个回心转意，好甮再懊悔；若是世间上个忧闷，会弄出死来。

<sup>\[1\] *Peng-veng*, tsiao Jing-ming. 本文，照神明。（原注）</sup>

<sup>11</sup> Hao tsʽeng-tsʽeng-kʽen, ng-lah keh joh-ü Jing-ming go iu-meng s-teh ng dza-nyiang ing-gying; fi-dæn z-ka, wa-yiu dza-nyiang feng-pʽeo, dza-nyiang ün-ʽeng, dza-nyiang pʽô-gyü, dza-nyiang kyʽi-mo, dza-nyiang nyih-sing, dza-nyiang bæn-ze! Dziu yiang-yiang kʽen-læ, keh-kyʽi en-gyin ng-lah yi-kying piao-ming zi z tsʽing-kyih. <sup>12</sup> Ka-ni, ngô *zin-deo* sia sing peh ng-lah, feh-z we-leh keh w̆e-kyʽüoh nying-kô go cü-kwu, yia feh-z we-leh keh be gyi w̆e-kyʽüoh go cü-kwu, tsih iao ngô keh-fæn ing-gying ng-lah go sing læ Jing-ming-go min-zin hyin-cʽih peh ng-lah hyiao-teh.

<sup>11</sup> 好忖忖看，尔拉箇属于神明个忧闷使得尔咋样殷勤；非但是介，还有咋样分剖，咋样怨恨，咋样怕惧，咋样企慕，咋样热心，咋样办罪！就样样看来，箇起案件尔拉已经表明自是清洁。<sup>12</sup> 介呢，我前头写信拨尔拉，弗是为了箇委曲人家个主顾，也弗是为了箇被其委曲个主顾，只要我箇番殷勤尔拉个心来神明个面前显出拨尔拉晓得。

<sup>13</sup> Sô-yi ah-lah we-leh ng-lah-go en-w̆e teh-djôh en-w̆e; ping-tsʽia we-leh Di-to-go hwun-hyi, kah-nga hwun-hyi; ing-we ng-lah cong-nying tu s-teh Di-to-go sing en-en-w̆eng-w̆eng. <sup>14</sup> Ngô we-leh ng-lah læ Di-to-go min-zin sô kwʽô-kʽeo-go, *næn-kæn* m-kao wông-kʽong: ziang ah-lah zin-deo teng ng-lah sô kông tu z tsing-go, z-ka ah-lah læ Di-to min-zin sô kwʽô-kʽeo-go yia z tsing-go de. <sup>15</sup> Ping-tsʽia gyi tsʽeng-tao ng-lah cong-nying i-jing-go sing, z dza-go pô pʽô-gyü kyʽih-hoh-go sing tsih-ziu gyi, keh-lah gyi yü-kô tsʽih-sing æ-sih ng-lah. <sup>16</sup> Ngô yiang-yiang z-ken we-leh ng-lah fông-tæn, sô-yi hwun-hyi.

<sup>13</sup> 所以阿拉为了尔拉个安慰得着安慰；并且为了<u>提多</u>个欢喜，格外欢喜；因为尔拉众人都使得<u>提多</u>个心安安稳稳。<sup>14</sup> 我为了尔拉来<u>提多</u>个面前所夸口个，难间呒告惶恐。像阿拉前头等尔拉所讲都是真个，是介阿拉来<u>提多</u>面前所夸口个也是真个了。<sup>15</sup> 并且其忖到尔拉众人依顺个心，是咋个把怕惧吃𢞕个心接受其，箇拉其愈加切身爱惜尔拉。<sup>16</sup> 我样样事干为了尔拉放胆，所以欢喜。

---

### 2K. VIII.

HYÜONG-DI, ah-lah tʽong-cü ng-lah Jing-ming sô s-peh Mô-gyi-teng keh-sing kyiao-we go eng-we: <sup>2</sup> gyi-lah be wæn-næn do-nyiang s-lin-go z-ʽeo wa we kah-nga hwun-hyi, gyüong tao gyih-deo wa we kah-nga <sup>\[1\]</sup>kwʽun-ʽong-du-liang *tsiu-tsi* *nying-kô*. <sup>3</sup> Ngô te-tsing gyi-zi-go dzing-nyün, *fi-dæn* tsiao *gyi-go* lih-liang, wa ko-jü *gyi-go* lih-liang; <sup>4</sup> hyüih-sing gyiu-kʽeng ah-lah tsih-ziu *gyi-go* kyün-ʽông, teng kong-ing sing-du z-ken dô-kô yiu-veng. <sup>5</sup> Gyi feh-z tsiao ah-lah sô siang-vông-go, z vong Jing-ming-go ts-i sin tsiang gyi-zi kwe peh Cü yi kwe peh ah-lah. <sup>6</sup> Sô-yi ah-lah kyʽün Di-to, kyi-jün tsʽu-tsʽu tso keh-go <sup>\[2\]</sup>tsiu-tsi z-ken læ ng-lah cong-nyiang, tsong iao dzing-dziu gyi.

兄弟，阿拉通知尔拉神明所赐拨<u>马其顿</u>箇星教会个恩惠。<sup>2</sup> 其拉被患难大样试炼个时候还会格外欢喜，穷到极头还会格外宽宏肚量<sup>\[1\]</sup>周济人家。<sup>3</sup> 我对证其自个情愿，非但照其个力量，还过如其个力量；<sup>4</sup> 血心求恳阿拉接受其个捐项，等供应圣徒事干大家有份。<sup>5</sup> 其弗是照阿拉所想望个，是奉神明个旨意先将其自归拨主又归拨阿拉。<sup>6</sup> 所以阿拉劝<u>提多</u>，既然初初做箇个周济<sup>\[2\]</sup>事干来尔拉中央，总要成就其。

<sup>\[1\] *ʽÔh* *wô*, tsing-sing. 或话，真心。（原注）</sup>

<sup>\[2\] *Di* <sup>4, 19</sup> *tsih*, *fæn* kyün-ʽông; <sup>6, 7</sup> *tsih*, *fæn* tsiu-tsi z-ken: *peng-veng* *z-ngæn*, eng-we. 第 4、<sup>19</sup> 节，翻捐项；6、<sup>7</sup> 节，翻周济事干。本文字眼，恩惠。（原注）</sup>

<sup>7</sup> Næn-kæn ng-lah kyi-jün yiang-yiang tu fu-tsoh, yiu  siang-sing, yiu kʽeo-dzæ, yiu cü-sih, yiu ih-tsʽih-go nyih-sing, teng tsʽing-æ ah-lah go sing, yia kæ kwông-ʽang keh tsiu-tsi z-ken. <sup>8</sup> Ngô kông *keh-sing* *shih-wô*, feh-z feng-fu ng-lah, z tsia bih-nying-go pô-kyih hao s-s ng-lah jing-æ-go jih-we: <sup>9</sup> ing-we ng-lah hyiao-teh ah-lah Cü Yiæ-su Kyi-toh-go eng-we, Gyi *peng-læ* z fu-tsoh, we-leh ng-lah tso gyüong-nying, s-teh ng-lah we-leh Gyi-go bing-gyüong hao teh-djôh fu-tsoh. <sup>10</sup> Kông-tao keh-go z-ken ngô *peh-ko* pô *ngô-go* i-s wô hyiang *ng-lah* dao; keh z ü ng-lah yiu ih-cʽü, ing-we ng-lah gyiu-nyin-ts fi-dæn kyʽi tso, yia z zi <sup>\[1\]</sup>cʽih cü-i go. <sup>11</sup> Næn-kæn kæ tso gyi dzing-kong: z-ka-go, *ng-lah* kyi-jün dzing-nyün cʽih cü-i, yia z tsiao sô yiu-go tso dzing-kong. <sup>12</sup> Ing-we ih-go nying yiu dzing-nyün-go sing, *Jing-ming* hwun-hyi gyi; feh-z tsiao gyi sô m-neh-go, z tsiao gyi sô yiu-go.

<sup>7</sup> 难间尔拉既然样样都富足，有相信，有口才，有知识，有一切个热心，等亲爱阿拉个心，也该广行箇周济事干。<sup>8</sup> 我讲箇星说话，弗是吩咐尔拉，是藉别人个巴结好试试尔拉仁爱个实惠。<sup>9</sup> 因为尔拉晓得阿拉主<u>耶稣</u> <u>基督</u>个恩惠，其本来是富足，为了尔拉做穷人，使得尔拉为了其个贫穷好得着富足。<sup>10</sup> 讲到箇个事干我不过把我个意思话向尔拉道；箇是于尔拉有益处，因为尔拉旧年子非但去做，也是自出主意个<sup>\[1\]</sup>。<sup>11</sup> 难间该做其成功。是介个，尔拉既然情愿出主意，也是照所有个做成功。<sup>12</sup> 因为一个人有情愿个心，神明欢喜其；弗是照其所呒得个，是照其所有个。

<sup>\[1\] *ʽÔh* *wô*, dzing-nyün *tso-go*. 或话，情愿做个。（原注）</sup>

<sup>13</sup> Bing feh-z iao kwʽun-dæ bih-nying, næn-we ng-lah: <sup>14</sup> tsih iao bing-bing-dzih-dzih, yin-dzæ pô ng-lah-go to-deo pu gyi-lah-go kyʽüih-siao, s-teh gyi-lah-go to-deo yia hao pu ng-lah-go kyʽüih-siao; ka-ni, z bing-dzih-de: <sup>15</sup> ziang Sing-shü sô wô, “*Siu-leh* to go cü-kwu yia m-neh dzing-lôh; *siu-leh* kyʽüih go cü-kwu yia m-neh kyʽin-siao.” \[C. 16. 18.\]

<sup>13</sup> 并弗是要宽待别人，难为尔拉。<sup>14</sup> 只要平平直直，现在把尔拉个多头补其拉个缺少，使得其拉个多头也好补尔拉个缺少；介呢，是平直了。<sup>15</sup> 像圣书所话，「收了多个主顾也呒得剩落；收了缺个主顾也呒得欠少。」\[C. 16. 18.\]

<sup>16</sup> Zia-zia Jing-ming s-teh Di-to we hyüih-sing kwu-djôh ng-lah, *ziang* *ngô* ih-yiang: <sup>17</sup> gyi we tʽing *ngô-go* kyʽün, ping-tsʽia zi hyüih-sing kyʽi-mo ng-lah, dzing-nyün tao ng-lah u-sen kyʽi. <sup>18</sup> Ah-lah yia tsʽa keh-we hyüong-di teng Di-to dô-kô kyʽi; gyi z we-leh djün foh-ing cong kyiao-we sô tsʽing-tsæn-go: <sup>19</sup> feh tæn-tsih z-ka, yia z keh-sing kyiao-we sô kæn-shün hao teng ah-lah dong-de kyʽi, dô-kô ta keh-go <sup>\[1\]</sup>kyün-ʽông; ziu-z ah-lah sô bæn, hao hyin-cʽih Cü-go yüong-wô, yia hao te-tsing ng-lah dzing-nyün-go sing. <sup>20</sup> *Ah-lah* *tsʽa* *gyi*, sæn-leh nying-kô we-leh ah-lah sô bæn-go hyü-to *kyün-ʽông* pông-hwe ah-lah: <sup>21</sup> *z-ka* læ-tih liu-sing kyʽi tso tʽi-min-go z-ken, fi-dæn læ Cü-go min-zin, yia læ cong-nying-go min-zin. <sup>22</sup> Wa-yiu tsʽa ah-lah-go hyüong-di teng gyi-lah dong-de kyʽi: gyi-go nyih-sing ah-lah yiu hyü-to z-ken hyü-to tsao-su yi-kying s-cʽih-ko; næn-kæn we-leh kyin-sing siang-sing ng-lah, yü-kô nyih-sing-go.

<sup>16</sup> 谢谢神明使得<u>提多</u>会血心顾着尔拉，像我一样。<sup>17</sup> 其会听我个劝，并且自血心企慕尔拉，情愿到尔拉乌碎去。<sup>18</sup> 阿拉也差箇位兄弟等<u>提多</u>大家去；其是为了传福音众教会所称赞个。<sup>19</sup> 弗单只是介，也是箇星教会所拣选好等阿拉同队去，大家带箇个捐项<sup>\[1\]</sup>；就是阿拉所办，好显出主个荣华，也好对证尔拉情愿个心。<sup>20</sup> 阿拉差其，省勒人家为了阿拉所办个许多捐项谤毁阿拉。<sup>21</sup> 是介来的留心去做体面个事干，非但来主个面前，也来众人个面前。<sup>22</sup> 还有差阿拉个兄弟等其拉同队去。其个热心阿拉有许多事干许多遭数已经试出过；难间为了坚心相信尔拉，愈加热心个。

<sup>\[1\] *Di* <sup>4, 19</sup> *tsih*, *fæn* kyün-ʽông; <sup>6, 7</sup> *tsih*, *fæn* tsiu-tsi z-ken: *peng-veng* *z-ngæn*, eng-we. 第 4、<sup>19</sup> 节，翻捐项；6、<sup>7</sup> 节，翻周济事干。本文字眼，恩惠。（原注）</sup>

<sup>23</sup> Ziah kông-tao Di-to, gyi z ngô-go de-ho, siang-pông *ngô* tso ng-lah z-ken cü-kwu: ziah kông-tao keh-sing hyüong-di, z kyiao-we-li-go tsʽa-s, Kyi-toh-go yüong-wô. <sup>24</sup> Sô-yi yüong hyin-cʽih ng-lah-go jing-æ, teng ah-lah tsʽing-tsæn ng go bing-kyü, peh gyi-lah kʽen; ping-tsʽia læ *cong* kyiao-we min-zin *hyin* *gyi* *cʽih-læ*.

<sup>23</sup> 若讲到<u>提多</u>，其是我个队伙，相帮我做尔拉事干主顾。若讲到箇星兄弟，是教会里个差使，<u>基督</u>个荣华。<sup>24</sup> 所以用显出尔拉个仁爱，等阿拉称赞尔个凭据，拨其拉看；并且来众教会面前显其出来。

---

### 2K. IX.

Kông-tao kong-ing sing-du go kyün-ʽông, ngô sing-li nyün hao-vong sia-tih. <sup>2</sup> Ngô hyiao-teh ng-lah z dzing-nyün, yia pô ng-lah keh-go dzing-nyün læ Mô-gyi-teng nying-go min-zin kwʽô-kʽeo, wô Üô-kæ-üô gyiu-nyin yi-kying be-hao; ping-tsʽia ng-lah keh-go nyih-sing z kyih-dong yiu-ho nying. <sup>3</sup> Næn-kæn keh-kyʽi z-ken kʽong-pʽô ah-lah we-leh ng kwʽô-kʽeo-go shih-wô feh jih, deh-we tsʽa keh-sing hyüong-di læ; iao ng-lah tsiao ngô shih-wô yü-sin be-hao: <sup>4</sup> kʽong-pʽô Mô-gyi-teng nying teng ngô dong-de læ, kʽen-kyin ng-lah m-neh be-hao, ah-lah (tsʽia vong wô ng-lah) we-leh keh dziah-jih kwʽô-kʽeo iao tao-me. <sup>5</sup> Keh-lah ngô tsʽeng pih kyʽiah-leh væn hyüong-di sin tao ng-lah-go u-sen læ, pô tsao-yi sô wô-ko ng-lah-go <sup>\[1\]</sup>li-veh hao yü-sin be-tsoh; *z-ka* keh-go li-veh we be-hao, ziang cʽih-ü dzing-nyün, feh ziang cʽih-ü min-kyʽiang ka.

讲到供应圣徒个捐项，我心里原好甮写的。<sup>2</sup> 我晓得尔拉是情愿，也把尔拉箇个情愿来<u>马其顿</u>人个面前夸口，话<u>亚该亚</u>旧年已经备好；并且尔拉箇个热心是激动有伙人。<sup>3</sup> 难间箇起事干恐怕阿拉为了尔夸口个说话弗实，特为差箇星兄弟来；要尔拉照我说话预先备好。<sup>4</sup> 恐怕<u>马其顿</u>人等我同队来，看见尔拉呒得备好，阿拉（且甮话尔拉）为了箇着实夸口要倒霉。<sup>5</sup> 箇拉我忖必却勒烦兄弟先到尔拉个乌碎来，把早已所话过尔拉个礼物<sup>\[1\]</sup>好预先备足；是介箇个礼物会备好，像出于情愿，弗像出于勉强介。

<sup>\[1\] *ʽÔh* *wô*, dzing-nyün song-go li-veh; *peng-veng* *z-ngæn*, coh-foh: *kʽen* Ts. 33. 11. 1S. 25. 27. 2W. 5. 15. 或话，情愿送个礼物；本文字眼，祝福。看 Ts. 33. 11. 1S. 25. 27. 2W. 5. 15。（原注）</sup>

<sup>6</sup> *Ngô* z-ka *wô*, Cong-leh kyʽüih go cü-kwu, siu-keh yia kyʽüih; cong-leh to go cü-kwu, siu-keh yia to. <sup>7</sup> Kôh-nying tsiao zi-go sing-nyün; feh-kʽo feh-sô-teh, feh-kʽo min-kyʽiang; ing-we ken-sing do-cʽih-go cü-kwu z Jing-ming sô æ-sih. Jing-ming yia neng-keo pô ih-tsʽih-go eng-we ʽeo-ʽeo s-peh ng-lah, s-teh ng-lah yiang-yiang z-ken z-djông i-sing-mun-tsoh, hao kwông-ʽang ih-tsʽih jün-z: <sup>9</sup> ziang sia-tih wô, “Gyi sæn-kʽæ *dzæ-veh*, gyi tsiu-tsi gyüong-nying; gyi-go kong-yi üong-yün dzeng-tong.” \[S. 112. 9.\]

<sup>6</sup> 我是介话，「种勒缺个主顾，收割也缺；种勒多个主顾，收割也多。」<sup>7</sup> 各人照自个心愿；弗可弗舍得，弗可勉强；因为甘心驮出个主顾是神明所爱惜。神明也能够把一切个恩惠厚厚赐拨尔拉，使得尔拉样样事干时常依心满足，好广行一切善事。<sup>9</sup> 像写的话，「其散开财物，其周济穷人；其个公义永远存东。」\[S. 112. 9.\]

<sup>10</sup> Næn-kæn keh-we *Cü*, “s iang-ts peh tsah-go cü-kwu, *s* kʽeo-liang peh nying kyʽüoh,” \[Y. 55. 10.\] dæn-nyün Gyi do-nyiang kô-tsʽeo ng-lah-go iang-ts, yi s-teh ng-lah kong-yi-go siu-dzing yü-kô meo-zing: <sup>11</sup> z-ka, ng-lah yiang-yiang fu-tsoh kʽo-yi <sup>\[1\]</sup>kwông-ʽang hao-z; ah-lah pô keh-go hao-z *feng* *peh* *nying-kô*, s-teh gyi fah-cʽih ken-zia Jing-ming go sing. <sup>12</sup> Ing-we *ah-lah* bæn keh kyün-ʽông-go z-ken fi-dæn z pu sing-du-go kyʽüih-siao, yia we s-teh hyü-to *nying* do-nyiang ken-zia Jing-ming: <sup>13</sup> gyi-lah pô keh-go kyün-ʽông sön z bing-kyü, kʽen-kyin ng-lah dzeng i-jing-go sing tsiao-jing Kyi-toh-go foh-ing, yi kwʽun-ʽong-du-liang tsiu-tsi gyi-lah teng cong-nying, ziu kwe yüong-wô peh Jing-ming: <sup>14</sup> wa-yiu gyi-lah, we-leh Jing-ming sô s-peh ng-lah kah-nga do-go eng-we, we kyʽi-mo ng-lah, tʽi ng-lah tao-kao.

<sup>10</sup> 难间箇位主，「赐秧子拨扎个主顾，赐口粮拨人吃，」\[Y. 55. 10.\] 但愿其大样加凑尔拉个秧子，又使得尔拉公义个收成愈加茂盛。<sup>11</sup> 是介，尔拉样样富足可以广行好事<sup>\[1\]</sup>；阿拉把箇个好事分拨人家，使得其发出感谢神明个心。<sup>12</sup> 因为阿拉办箇捐项个事干非但是补圣徒个缺少，也会使得许多人大样感谢神明。<sup>13</sup> 其拉把箇个捐项算是凭据，看见尔拉存依顺个心招认<u>基督</u>个福音，又宽宏肚量周济其拉等众人，就归荣华拨神明。<sup>14</sup> 还有其拉，为了神明所赐拨尔拉格外大个恩惠，会企慕尔拉，替尔拉祷告。

<sup>\[1\] *ʽÔh* *wô*, yiang-yiang kwʽun-ʽong-da-liang. 或话，样样宽宏大量。（原注）</sup>

<sup>15</sup> Ken-zia Jing-ming kông-feh-dzing-go eng-s.

<sup>15</sup> 感谢神明讲弗尽个恩赐。

---

### 2K. X.

NGÔ Pao-lo yüong Kyi-toh w̆eng-ziu ʽo-kyʽi-go sing kyʽün ng-lah; (ngô teng ng-lah te-min læ-tong z kyʽin-kong-go, feh læ-tong iao fông-tæn wô ng-lah;) <sup>2</sup> næn-kæn gyiu-kʽeng *ng-lah* m-nao s-teh ngô læ z-ʽeo fông-tæn *wô* *ng-lah*, ziang ngô tang-tsiang fông do tæn-ts wô kyi-go nying, ziu-z keh-sing sön ah-lah z i nyüoh-sing ka tso cü-kwu. <sup>3</sup> Ah-lah se-tsih dzæ nyüoh-sing tso-nying, feh-z i nyüoh-sing tso ping-tsiang. <sup>4</sup> Ing-we ah-lah tso ping-tsiang go kyüing-kyʽi feh-z joh-ü nyüoh-sing, z <sup>\[1\]</sup>yiu Jing-ming-go neng-ken hao tang-pʽo dzing-dzi. <sup>5</sup> *Ah-lah* *tsiang* *gyi* do-læ pʽo-diao *kʽong-deo* nyi-leng, teng ih-tsʽih iao we-nyih Jing-ming tsing dao-li go kyiao-ngao-*sing*, yi siu-voh ih-tsʽih-go sing-i kyʽi i-jing Kyi-toh: <sup>6</sup> yi-kying cing-be, tæn-teng ng-lah djün-jün i-jing, ziu kyʽi bæn ih-tsʽih feh i-jing-go cü-kwu.

我<u>保罗</u>用<u>基督</u>温柔和气个心劝尔拉；（我等尔拉对面来东是谦恭个，弗来东要放胆话尔拉；）<sup>2</sup> 难间求恳尔拉呒得好使得我来时候放胆话尔拉，像我打账放大胆子话几个人，就是箇星算阿拉是依肉身介做主顾。<sup>3</sup> 阿拉虽即在肉身做人，弗是依肉身做兵将。<sup>4</sup> 因为阿拉做兵将个军器弗是属于肉身，是有神明个能干<sup>\[1\]</sup>好打破城池。<sup>5</sup> 阿拉将其驮来破掉空头议论，等一切要违逆神明真道理个骄傲心，又收服一切个心意去依顺<u>基督</u>。<sup>6</sup> 已经准备，单等尔拉全然依顺，就去办一切弗依顺个主顾。

<sup>\[1\] *ʽÔh* *wô*, læ Jing-ming-go min-zin yiu neng-ken. 或话，来神明个面前有能干。（原注）</sup>

<sup>7</sup> Ng-lah *tæn* kʽen nga-kwông-min ma? Ziah yiu nying zi sön z Kyi-toh-go nying, gyi kæ zi sing-li tsæ tsʽeng-tsʽeng, tsing-ziang gyi z Kyi-toh-go nying, ah-lah yia z Kyi-toh-go nying. <sup>8</sup> Hwông-tsʽia Cü s-peh ah-lah go gyün-ping feh-z iao pʽo-ba ng-lah, z iao dzing-dziu *ng-lah-go* teh-kyʽi, ngô ziu-z we-leh keh-go gyün-ping kah-nga yiu-tin kwʽô-kʽeo, yia feh we wông-kʽong. <sup>9</sup> *Dæn-z* *ngô* *feh* *iao* *z-ka*; sæn-leh peh nying-kô tsʽeng ngô sia sing iao hah-hah ng-lah. <sup>10</sup> Ing-we <sup>\[1\]</sup>yiu-teh wô, *ngô* shü-sing djong-deo li-ʽæ; te-ü te-min pʽong-djôh, siang-mao yi pe-zin, shih-wô yi jô-in. <sup>11</sup> Keh-cü-ka nying li-kʽæ tsʽeng-tsʽeng, ah-lah m-neh læ-tong z-ʽeo sia sing z dza wô, *ah-lah* læ-tong z-ʽeo yia pih-ding z dza tso.

<sup>7</sup> 尔拉单看外光面吗？若有人自算是<u>基督</u>个人，其该自心里再忖忖，正像其是<u>基督</u>个人，阿拉也是<u>基督</u>个人。<sup>8</sup> 况且主赐拨阿拉个权柄弗是要破败尔拉，是要成就尔拉个德气，我就是为了箇个权柄格外有点夸口，也弗会惶恐。<sup>9</sup> 但是我弗要是介；省勒拨人家忖我写信要吓吓尔拉。<sup>10</sup> 因为有得<sup>\[1\]</sup>话，我书信重头厉害；对于对面碰着，相貌又卑贱，说话又惹厌。<sup>11</sup> 箇株介人离开忖忖，阿拉呒得来东时候写信是咋话，阿拉来东时候也必定是咋做。

<sup>\[1\] *Peng-veng*, keh-go cü-kwu. 本文，箇个主顾。（原注）</sup>

<sup>12</sup> Yiu-sing nying zi kyü-tsin zi, ah-lah feh ken teng gyi jih-de, teng gyi pi-kyiao: keh-sing nying yüong zi-go tsʽah-tsʽeng dôh-liang zi, pi-kyiao zi, z feh tsʽong-ming. <sup>13</sup> Ziah-z ah-lah, feh iao pô i-nga z-ken kwʽô-kʽeo, z tsiao Jing-ming sô s-peh ah-lah go <sup>\[1\]</sup>feng-tsʽeng, neng-keo liang tao ng-lah-go u-sen. <sup>14</sup> Bing feh-z ah-lah-go feng-tsʽeng liang ng-lah feh-tao, z ko-veng-de: ing-we ah-lah djün Kyi-toh-go foh-ing yi-kying tao ng-lah-go u-sen. <sup>15</sup> Yia feh-z tsin nying-kô-go lao-loh pô i-nga z-ken kwʽô-kʽeo: tæn siang-vông ng-lah-go sing-teh to-kyʽi-læ, ah-lah-go di-bu we tsiao ah-lah-go fah-tseh dzæ-ü ng-lah yü-kô fông-kʽæ-kyʽi; <sup>16</sup> hao djün foh-ing tao yün-jü ng-lah go di-fông, yia feh kyʽi tsin nying-kô-go <sup>\[2\]</sup>di-bu, pô *gyi* dzing-kong-liao z-ken do-læ kwʽô-kʽeo. <sup>17</sup> “Kwʽô-kʽeo-go cü-kwu, tông-kæ dzæ-ü Cü kwʽô-kʽeo:” \[YI. 9. 24.\] <sup>18</sup> feh-z zi kyü-tsin zi go cü-kwu hao sön-su, z Cü sô kyü-tsin-go *hao* *sön-su*.

<sup>12</sup> 有星人自举荐自，阿拉弗敢等其集队，等其比较。箇星人用自个尺寸度量自，比较自，是弗聪明。<sup>13</sup> 若是阿拉，弗要把意外事干夸口，是照神明所赐拨阿拉个分寸<sup>\[1\]</sup>，能够量到尔拉个乌碎。<sup>14</sup> 并弗是阿拉个分寸量尔拉弗到，是过分了。因为阿拉传<u>基督</u>个福音已经到尔拉个乌碎。<sup>15</sup> 也弗是占人家个劳碌把意外事干夸口。单想望尔拉个心得多起来，阿拉个地步会照阿拉个法则在于尔拉愈加放开去；<sup>16</sup> 好传福音到远如尔拉个地方，也弗去占人家个地步<sup>\[2\]</sup>，把其成功了事干驮来夸口。<sup>17</sup> 「夸口个主顾，当该在于主夸口。」\[YI. 9. 24.\] <sup>18</sup> 弗是自举荐自个主顾好算数，是主所举荐个好算数。

<sup>\[1\] *Peng-veng*, fah-tseh-go feng-tsʽeng. 本文，法则个分寸。（原注）</sup>

<sup>\[2\] *Peng-veng*, fah-tseh. 本文，法则。（原注）</sup>

---

### 2K. XI.

DÆN-NYÜN ng-lah shü-vi ih-ngæn kwʽun-shü ngô keh-go nyü-beng: <sup>\[1\]</sup>tsong yüong kwʽun-shü ngô. <sup>2</sup> Ngô yiu Jing-ming ka ih-fæn nyih-sing kyʽi-mo ng-lah: ngô yi-kying pʽing-ding ng-lah peh ih-go nen-nyüing, *iao* *pô* *ng-lah* *ziang* kyih-zing-go dong-nyü *ka* hyin peh Kyi-toh; <sup>3</sup> næn-kæn ngô kʽong-pʽô ng-lah-go sing-i pin-wæn, feh neng-keo ih-sing hyiang-djôh Kyi-toh; tsing-ziang *zin-deo* keh-kwang dzô yüong gyi-go tsô-kyi mi-ʽôh Yüô-w̆ô ka.

但愿尔拉势微一眼宽恕我箇个愚笨；总用宽恕我<sup>\[1\]</sup>。<sup>2</sup> 我有神明介一番热心企慕尔拉。我已经聘定尔拉拨一个男𭑸，要把尔拉像洁净个童女介献拨<u>基督</u>；<sup>3</sup> 难间我恐怕尔拉个心意变坏，弗能够一心向着<u>基督</u>；正像前头箇梗蛇用其个诈计迷惑夏娃介。

<sup>\[1\] *ʽÔh* *wô*, ng-lah jih-we z kwʽun-shü ngô. 或话，尔拉实为是宽恕我。（原注）</sup>

<sup>4</sup> Ziah-z keh læ-go cü-kwu djün yi z ih-go Yiæ-su z ah-lah sô m-neh djün-ko-go, ʽôh-tsia ng-lah tsih-ziu bih-go *Sing*-Ling z ng-lah sô m-neh tsih-ziu-ko-go, ʽôh-tsia *ng-lah* *teh-djôh* bih-go foh-ing z ng-lah sô m-neh teh-djôh-ko-go, *ka-ni*, ng-lah kwʽun-shü <sup>\[1\]</sup>*gyi* z ing-kæ-go. <sup>5</sup> Ngô-zi tsʽeng-tsʽeng ziu-z keh-sing ting do-go s-du ngô yia feh üô-jü gyi. <sup>6</sup> Ngô shih-wô se-tsih tsʽu-lu, cü-sih feh-z ka: dæn-z ah-lah ih-tsʽih-go z-ken tu djün-djün hyin-cʽih peh ng-lah kʽen ko.

<sup>4</sup> 若是箇来个主顾传又是一个<u>耶稣</u>是阿拉所呒得传过个，或者尔拉接受别个圣灵是尔拉所呒得接受过个，或者尔拉得着别个福音是尔拉所呒得得着过个，介呢，尔拉宽恕其<sup>\[1\]</sup>是应该个。<sup>5</sup> 我自忖忖就是箇星顶大个使徒我也弗亚如其。<sup>6</sup> 我说话虽即粗鲁，知识弗是介。但是阿拉一切个事干都全全显出拨尔拉看过。

<sup>\[1\] *Gyi*, *yiu-teh* *wô*, *ngô*. 其，有得话，我。（原注）</sup>

<sup>7</sup> Ngô djün Jing-ming-go foh-ing peh ng-lah, feh fi ng-lah-go dong-din; zi dzing-nyün *z-ka* ti-vi peh ng-lah hao kyü-zông-kyʽi; ka næn-dao z væn-ze ma? <sup>8</sup> Ngô z w̆e-kyʽüoh bih-go kyiao-we, fi *gyi-lah-go* kyiao-yüong bæn ng-lah-go z-ken. <sup>9</sup> Wa-yiu tao ng-lah-go u-sen yiu kyʽüih-siao-dziang-tön, yia m-neh gæ-djôh jü; keh-sing hyüong-di dzong Mô-gyi-teng ka læ, pu-tsoh ngô-go kyʽüih-siao: ngô væn-pah z-ken tso-gyi feh gæ-djôh ng-lah; *yi-ʽeo* yia feh we gæ-djôh ng-lah. <sup>10</sup> Ngô z te-djôh Kyi-toh kông tsing-wô, keh-go kwʽô-kʽeo læ tʽong Üô-kæ-üô di-fông m-nying hao seh ngô-go cü. <sup>11</sup> Dza ni? wa-z ngô teh æ-sih ng-lah ma? Jing-ming z hyiao-teh-go. <sup>12</sup> Ngô sô tso-go, dzing-gyiu we ka tso; s-teh keh-sing iao zing kyi-we go cü-kwu ngô we djih-diao gyi-go kyi-we; ka-ni, gyi-lah sô kwʽô-kʽeo-go u-sen yia tsih-leh teng ah-lah ih-yiang-go.

<sup>7</sup> 我传神明个福音拨尔拉，弗费尔拉个铜钿；自情愿是介低微拨尔拉好举上去；介难道是犯罪吗？<sup>8</sup> 我是委曲别个教会，费其拉个教用办尔拉个事干。<sup>9</sup> 还有到尔拉个乌碎有缺少长短，也呒得戤着谁；箇星兄弟从<u>马其顿</u>介来，补足我个缺少。我凡百事干做忌弗戤着尔拉；以后也弗会戤着尔拉。<sup>10</sup> 我是对着<u>基督</u>讲真话，箇个夸口来通<u>亚该亚</u>地方呒人好塞我个嘴。<sup>11</sup> 咋呢？还是我得爱惜尔拉吗？神明是晓得个。<sup>12</sup> 我所做个，仍旧会介做；使得箇星要寻机会个主顾我会绝掉其个机会；介呢，其拉所夸口个乌碎也只勒等阿拉一样个。

<sup>13</sup> Keh-tông nying z-go kô s-du, tso z-ken kæn-tsô-go, tsông-pæn Kyi-toh-go s-du. <sup>14</sup> *Keh* yia feh *sön* hyi-gyi; ing-we Sah-dæn zi yia z tsông-pæn kwông-ming-go tʽin-s. <sup>15</sup> Ka-ni, gyi siu-ʽô-go bæn-z-nying ziah tsông-pæn kong-yi-go bæn-z-nying, yia feh *sön* cʽih-gyi: gyi-lah-go ʽang-we dza-go, kwe-keng yia z dza-go.

<sup>13</sup> 箇党人是个假使徒，做事干奸诈个，妆扮<u>基督</u>个使徒。<sup>14</sup> 箇也弗算稀奇；因为<u>撒但</u>自也是妆扮光明个天使。<sup>15</sup> 介呢，其手下个办事人若妆扮公义个办事人，也弗算出奇。其拉个行为咋个，归根也是咋个。

<sup>16</sup> Ngô wa-yiu wô, M-nying hao sön ngô nyü-beng; jü-ko sön ngô nyü-beng, ka-ni yüong <sup>\[1\]</sup>tsih-ziu ngô, ziang *tsih-ziu* nyü-beng cü-kwu ka, peh ngô yia hao kwʽô ih-ngæn kʽeo. <sup>17</sup> Ngô *næn-kæn* sô kông, feh-z tsiao Cü kông-go, z ziang nyü-beng ka, kwʽô keh-go da-kʽeo. <sup>18</sup> Kyi-kying yiu hyü-to nying tsiao nyüoh-sing kwʽô-kʽeo, ngô yia we kwʽô-kʽeo. <sup>19</sup> Ng-lah z tsʽong-ming-go, we dzing-nyün kwʽun-shü nyü-beng-go nying: <sup>20</sup> ziah yiu nying ngang-kʽô ng-lah tso nu-boh, ʽôh-tsia ping-tʽeng *ng-lah*, ʽôh-tsia do *ng-lah* tong-si, ʽôh-tsia zi-tseng-zi-do, ʽôh-tsia kwah ng-lah pô-công, ng-lah we kwʽun-shü *gyi*.

<sup>16</sup> 我还有话，呒人好算我愚笨；如果算我愚笨，介呢用接受<sup>\[1\]</sup>我，像接受愚笨主顾介，拨我也好夸一眼口。<sup>17</sup> 我难间所讲，弗是照主讲个，是像愚笨介，夸箇个大口。<sup>18</sup> 既经有许多人照肉身夸口，我也会夸口。<sup>19</sup> 尔拉是聪明个，会情愿宽恕愚笨个人。<sup>20</sup> 若有人硬抲尔拉做奴仆，或者并吞尔拉，或者驮尔拉东西，或者自尊自大，或者掴尔拉巴掌，尔拉会宽恕其。

<sup>\[1\] *ʽÔh* *wô*, nyün-liang. 或话，原谅。（原注）</sup>

<sup>21</sup> Ngô kông tao-me z-ken, ôh-ziang *wô* zi m-kyʽi-m-tao ka: dæn-z bih-nying yiu dza-go fông-tæn, ngô yia we dza-go fông-tæn. (Ngô ka kông *nyün-z* nyü-beng-go.) <sup>22</sup> Gyi-lah z Hyi-pah-læ nying ma? ngô yia *z*. Gyi-lah z Yi-seh-lih nying ma? ngô yia *z*. Gyi-lah z Üô-pah-lah-hen-go ʽeo-i ma? ngô yia *z*. <sup>23</sup> Gyi-lah z Kyi-toh-go bæn-z-nying ma? ngô keng-kô *z*: (ngô ka læ-tih kông ʽo-jün z fah-gwông-go: ) *ngô* z keng-kô lao-kwʽu, ko-ü ngæ-tang, keng-kô lôh-kæn, le-tsʽ mao-si. <sup>24</sup> Ngô yiu ng-tsao be Yiu-tʽa nying tang s-jih kyʽüih ih-kyi go *bi-pin*; <sup>25</sup> ngô sæn-tsao ngæ pæn-ts tang, ih-tsao be zah-deo kʽang, sæn-tsao jün tso-diao, ih-nyih ih-yia læ sing-sing hæ-li: <sup>26</sup> wa-yiu le-tsʽ peng-po, tsao-djôh kông-ʽo-go ngwe-hyin, dao-zeh-go ngwe-hyin, peng-koh-nying-go ngwe-hyin, nga-koh-nying-go ngwe-hyin, zing-li-hyiang-go ngwe-hyin, din-ia-pæn-go ngwe-hyin, hæ-yiang-li-go ngwe-hyin, kô hyüong-di-go ngwe-hyin; <sup>27</sup> lao-loh, sing-kwʽu, le-tsʽ m-neh kwʽeng-joh; du-kyi, “kʽeo-kʽeh, le-tsʽ m-neh kyʽüoh; *kyi-sing* ngæ-tong, i-zông tæn-boh. <sup>28</sup> Djü-cʽih yü-to z-ken, wa-yiu ngô djoh-nyih-go væn-zeh, læ-tih kwu-djôh cong kyiao-we. <sup>29</sup> Jü z no-ziah, ngô feh-z no-ziah ma? Jü yiu pæn-tih, ngô feh we dziah-kyih ma?

<sup>21</sup> 我讲倒霉事干，恶像话自呒起呒倒介。但是别人有咋个放胆，我也会咋个放胆。（我介讲原是愚笨个。）<sup>22</sup> 其拉是<u>希伯来</u>人吗？我也是。其拉是<u>以色列</u>人吗？我也是。其拉是<u>亚伯拉罕</u>个后裔吗？我也是。<sup>23</sup> 其拉是<u>基督</u>个办事人吗？我更加是。（我介来的讲和然是发狂个。）我是更加劳苦，过于挨打，更加落监，屡次冒死。<sup>24</sup> 我有五遭被<u>犹太</u>人打四十缺一记个皮鞭；<sup>25</sup> 我三遭挨板子打，一遭被石头揞，三遭船做掉，一日一夜来深深海里。<sup>26</sup> 还有屡次奔波，遭着江河个危险，盗贼个危险，本国人个危险，外国人个危险，城里向个危险，田野畈个危险，海洋里个危险，加兄弟个危险；<sup>27</sup> 劳碌，辛苦，屡次呒得困熟；肚饥，口渴，屡次呒得吃；肌身挨冻，衣裳单薄。<sup>28</sup> 除出余多事干，还有我逐日个烦杂，来的顾着众教会。<sup>29</sup> 谁是懦弱，我弗是懦弱吗？谁有𢲔跌，我弗会着急吗？

<sup>30</sup> Ngô ziah pih iao kwʽô-kʽeo, *tsih* hao pô ngô no-ziah-go z-ken kwʽô-kʽeo. <sup>31</sup> Ngô sô kông-go keh-we üong-yün kæ tsæn-me go Jing-ming ah-lah Cü Yiæ-su Kyi-toh-go Ah-tia hyiao-teh feh-z hwông-wô.

<sup>30</sup> 我若必要夸口，只好把我懦弱个事干夸口。<sup>31</sup> 我所讲个箇位永远该赞美个神明阿拉主<u>耶稣</u> <u>基督</u>个阿爹晓得弗是谎话。

<sup>32</sup> Ziu-z læ Da-mô-seh di-fông Üô-li-dah wông-go kwun siu-djü Da-mô-seh-go dzing-ts, iao kʽô ngô: <sup>32</sup> ngô dzong kʽæn-deo læ ih-tsah læn-li tiao-lôh dzing-kyiah-yin, tʽeh-cʽih gyi-go siu-li.

<sup>32</sup> 就是来<u>大马色</u>地方<u>亚哩达</u>王个官守住<u>大马色</u>个城子，要抲我。<sup>32</sup> 我从槛头来一只篮里吊落城脚沿，脱出其个手里。

---

### 2K. XII.

*Ngô* kwʽô-kʽeo nyün z ü ngô vu-ih: ngô tsʽia kông Cü-go hyin-ling teng meh-z.

我夸口原是于我无益。我且讲主个显灵等默示。

<sup>2</sup> Ngô hyiao-teh ih-go dzæ-ü Kyi-toh go nying, <sup>\[1\]</sup>jih-s nyin yi-zin ta-zông tao di-sæn-zeng tʽin: wa-z lin kyi-sing *zông-kyʽi* ngô feh hyiao-teh, wa-z li-kʽæ kyi-sing yia feh hyiao-teh; Jing-ming z hyiao-teh-go. <sup>3, 4</sup> Ngô hyiao-teh keh-cong-ka nying ta-zông tao? foh-yün-li, tʽing-meng ao-miao shih-wô, nying sô <sup>\[2\]</sup>feh hao kông go: gyi wa-z lin kyi-sing *zông-kyʽi*, wa-z li-kʽæ kyi-sing, ngô feh hyiao-teh; Jing-ming z hyiao-teh-go. <sup>5</sup> Ngô tsʽia pô keh-cong-ka nying kwʽô-kʽeo: ziah-z ngô-zi, tsih we pô ngô-go no-ziah kwʽô-kʽeo. <sup>6</sup> Ngô ziu-z iao kwʽô-kʽeo, yia feh-z nyü-beng; ing-we ngô shih-wô z tsing-go: dæn-z ngô feh kông, kʽong-pʽô nying-kô tsʽæ ngô ko-jü sô kʽen-kyin-go ngô, ʽôh-tsia sô tʽing-meng-go ngô.

<sup>2</sup> 我晓得一个在于<u>基督</u>个人，十四年以前<sup>\[1\]</sup>带上到第三层天。还是连肌身上去我弗晓得，还是离开肌身也弗晓得；神明是晓得个。<sup>3, 4</sup> 我晓得箇种介人带上到福园里，听闻奥妙说话，人所弗好讲个<sup>\[2\]</sup>。其还是连肌身上去，还是离开肌身，我弗晓得；神明是晓得个。<sup>5</sup> 我且把箇种介人夸口。若是我自，只会把我个懦弱夸口。<sup>6</sup> 我就是要夸口，也弗是愚笨；因为我说话是真个。但是我弗讲，恐怕人家睬我过如所看见个我，或者所听闻个我。

<sup>\[1\] Y. ʽE. 46. læ Lu-z-teh, Sd. 14. 6. 耶（稣）后（头）46（年）来<u>路士得</u>，Sd. 14. 6.（原注）</sup>

<sup>\[1\] *ʽÔh* *wô*, feh neng-keo kông-go. 或话，弗能够讲个。（原注）</sup>

<sup>7</sup> We-leh ka do-go meh-z kʽong-pʽô ngô sang kyiao-ngao-sing, ziu peh ngô nyüoh-sing cʽoh ih-me tsʽ, ziu-z Sah-dæn-go tsʽa-s deh-we læ tang ngô, kʽong-pʽô ngô sang kyiao-ngao-sing. <sup>8</sup> Ngô we-leh gyi sæn-tsao gyiu Cü peh gyi li-kʽæ ngô: <sup>9</sup> *Cü* teng ngô z-ka wô, “Ng yiu Ngô-go eng-we z keo-de: ing-we *nying* no-ziah-go z-ʽeo, Ngô-go neng-ken we djün-jün hyin-cʽih-læ.” Ka-ni, ngô hwun-hwun-hyi-hyi neng-s pô zi-go no-ziah kwʽô-kʽeo, s-teh Kyi-toh-go neng-ken hao z-djông deng læ ngô-go sing-zông. <sup>10</sup> Sô-yi ngô we-leh Kyi-toh yiu no-ziah, w̆e-kyʽüoh, kying-kyih, pih-næn, kwʽeng-kwʽu keh-sing, tu sön hwun-hyi: ing-we ngô no-ziah z-ʽeo, fæn yiu neng-ken de.

<sup>7</sup> 为了介大个默示恐怕我生骄傲心，就拨我肉身戳一枚刺，就是<u>撒但</u>个差使特为来打我，恐怕我生骄傲心。<sup>8</sup> 我为了其三遭求主拨其离开我。<sup>9</sup> 主等我是介话，「尔有我个恩惠是够了。因为人懦弱个时候，我个能干会全然显出来。」介呢，我欢欢喜喜能使把自个懦弱夸口，使得<u>基督</u>个能干好时常庉来我个身上。<sup>10</sup> 所以我为了<u>基督</u>有懦弱，委曲，紧急，逼难，困苦箇星，都算欢喜。因为我懦弱时候，反有能干了。

<sup>11</sup> NGÔ *ka* læ-tih kwʽô-kʽeo z tso-leh nyü-beng-go nying; z ng-lah pih-cʽih-læ go: feh-jün z ng-lah kæ kyü-tsin ngô; ngô se z vu-yüong-ts-veh, yia feh üô-jü ting do s-du. <sup>13</sup> S-du-go bing-kyü z læ ng-lah cong-nyiang næ-næ-sing-sing tso-cʽih-de; ziu-z ʽang jing-tsih, ziao-deo, teng gyi-z. <sup>13</sup> Ng-lah yiu soh-go feh gyih-jü keh-sing yü-to-go kyiao-we, tsih-yiu ngô zi m̆-teh gæ-djôh ng-lah? ngô keh u-sen kwʽe-dæ *ng-lah*, yüong nyün-liang ngô. <sup>14</sup> Ngô næn-kæn di-sæn-tsao tang-tsiang tao ng-lah u-sen læ, yia feh we gæ-djôh ng-lah; ing-we ngô tsih siang ng-lah nying, feh siang ng-lah-go tong-si: tsiao dzing-li yia feh-z ng-nô tsih-jü dzæ-veh peh do-nying, z do-nying peh ng-nô. <sup>15</sup> Ngô yüih æ-sih ng-lah, ng-lah yüih feh æ-sih ngô; ziu-z ka, we-leh ng-lah weh-ling-go hao-cʽü ngô dzing-nyün pô ih-tsʽih sô yiu-go lin zi-go sing-ming tu fi-diao.

<sup>11</sup> 我介来的夸口是做勒愚笨个人；是尔拉逼出来个。弗然是尔拉该举荐我；我虽是无用之物，也弗亚如顶大使徒。<sup>12</sup> 使徒个凭据是来尔拉中央耐耐心心做出了；就是行神迹，兆头，等奇事。<sup>13</sup> 尔拉有啥个弗及如箇星余多个教会，只有我自呒得戤着尔拉？我箇乌碎亏待尔拉，用原谅我。<sup>14</sup> 我难间第三遭打账到尔拉乌碎来，也弗会戤着尔拉；因为我只想尔拉人，弗想尔拉个东西。照情理也弗是儿囡积聚财物拨大人，是大人拨儿囡。<sup>15</sup> 我越爱惜尔拉，尔拉越弗爱惜我；就是介，为了尔拉活灵个好处我情愿把一切所有个连自个性命都费掉。

<sup>16</sup> *ʽÔh-tsia* *yiu* *nying* *wô* ngô nyün-z m-neh gæ-djôh ng-lah, tsih-z diao-bi yüong tsô-kyi læ pʽin ng-lah. <sup>17</sup> Ngô sô tsʽa tao ng-lah u-sen læ-go cü-kwu, yiu eo jü tang-mo ng-lah-go dong-din ma? <sup>18</sup> Ngô siang-væn Di-to, yi tsʽa keh-we hyüong-di dong-de kyʽi. Di-to yiu tang-mo ng-lah dong-din ma? Ah-lah næn-dao feh-z dong-sing-ʽeh-i ih-lu-sang tso z-ken ma?

<sup>16</sup> 或者有人话我原是呒得戤着尔拉，只是调皮用诈计来骗尔拉。<sup>17</sup> 我所差到尔拉乌碎来个主顾，有讴谁打慕尔拉个铜钿吗？<sup>18</sup> 我相烦<u>提多</u>，又差箇位兄弟同队去。<u>提多</u>有打慕尔拉铜钿吗？阿拉难道弗是同心合意一路生做事干吗？

<sup>19</sup> Ng-lah dao-z ah-lah yi iao læ ng-lah min-zin feng-pʽeo-kyi? Ah-lah z læ Jing-ming-go min-zin dzæ-ü Kyi-toh ka kông: tu z iao dzing-dziu ng-lah tsʽing-æ *hyüong-di-go* teh-kyʽi. <sup>20</sup> Ngô kʽong-pʽô *tao* *ng-lah* *u-sen* læ z-ʽeo pʽong-djôh ng-lah feh neng-keo jü ngô sô nyün, ng lah pʽong-djôh ngô yia feh neng-keo jü ng-lah sô nyün; kʽong-pʽô yiu tsang-teo, tu-gyi, dong-nu, kæn-kyi, pông-hwe, pun-cü, pa-pʽing, tsʽao-lön keh-sing: <sup>21</sup> yi kʽong-pʽô ngô tsæ læ z-ʽeo, ngô-go Jing-ming s-teh ngô læ ng-lah-go cong-nyiang m-tʽi-min, iao iu-meng-hyü-to zin-deo væn-ze-go cü-kwu wa feh-zing hwe-kæ gyi sô tso-go w̆e-u kæn-ying w̆ang-li z-ken.

<sup>19</sup> 尔拉道是阿拉又要来尔拉面前分剖记？阿拉是来神明个面前在于<u>基督</u>介讲。都是要成就尔拉亲爱兄弟个德气。<sup>20</sup> 我恐怕到尔拉乌碎来时候碰着尔拉弗能够如我所愿，尔拉碰着我也弗能够如尔拉所愿；恐怕有争斗，妒忌，动怒，奸计，谤毁，搬嘴，摆拼，吵乱箇星。<sup>21</sup> 又恐怕我再来时候，我个神明使得我来尔拉个中央呒体面，要忧闷许多前头犯罪个主顾还弗曾悔改其所做个秽污奸淫横礼事干。

---

### 2K. XIII.

NGÔ keh-tsao di-sæn-vah tang-tsiang tao ng-lah u-sen læ. “Yiu liang-sæn-tsiang cü-pô tso te-tsing, kyü-tang-kyü shih-wô tu hao kʽao-jih.” \[Sm. 19. 15.\] <sup>2</sup> Ngô dzeng wô-ko; ôh-ziang yi *tao* *ng-lah* *u-sen* læ-kæn, *tsæ* yü-sin wô hyiang ng-lah dao; yin-dzæ kyi-jün m-neh læ-tong, deh-we sia sing tʽong-cü keh-sing zin-deo væn-ze-go cü-kwu teng yü-to-go nying, Ngô ziah tsæ læ, tön feh kʽeng kwʽun-shü *gyi*. <sup>3</sup> *Ngô* *ka* *wô*, *z* ing-we ng-lah iao zing Kyi-toh tsia ngô cü-pô kông go bing-kyü: Kyi-toh ü ng-lah bing feh-z no-ziah, z læ ng-lah-go cong-nyiang yiu do neng-ken go. <sup>4</sup> Gyi be ting-sah se-tsih cʽih-ü no-ziah, næn-kæn weh-tong z cʽih-ü Jing-ming-go neng-ken: ah-lah dzæ-ü Gyi yia z no-ziah, dæn-z kʽao-djôh Jing-ming-go neng-ken yia we teng Gyi dô-kô weh-tong tsing-teng ng-lah z-ken.

我箇遭第三伐打账到尔拉乌碎来。「有两三张嘴巴做对证，句打句说话都好靠实。」\[Sm. 19. 15.\] <sup>2</sup> 我曾话过；恶像又到尔拉乌碎来间，再预先话向尔拉道；现在既然呒得来东，特为写信通知箇星前头犯罪个主顾等余多个人，我若再来，断弗肯宽恕其。<sup>3</sup> 我介话，是因为尔拉要寻<u>基督</u>藉我嘴巴讲个凭据。<u>基督</u>于尔拉并弗是懦弱，是来尔拉个中央有大能干个。<sup>4</sup> 其被钉煞虽即出于懦弱，难间活东是出于神明个能干。阿拉在于其也是懦弱，但是靠着神明个能干也会等其大家活东整顿尔拉事干。

<sup>5</sup> Ng-lah yiu sing-teh m, zi yüong dzô-tsʽah-kyi, nyiah-jih zi-go bing-kyü. Yiæ-su Kyi-toh læ ng-lah li-hyiang, ng-lah kyʽi yiu feh hyiao-teh ma? ziah feh-z ka, kʽong-pʽô ng-lah z bing-kyü nyiah-feh-jih-go nying. <sup>6</sup> Dæn-z ngô siang-vông ng-lah tsiang-læ we hyiao-teh ah-lah feh-z bing-kyü nyiah-feh-jih-go. <sup>7</sup> Ng gyiu Jing-ming s-teh ng-lah ih-ngæn feh we ôh; bing feh-z ah-lah iao hyin-cʽih zi-go bing-kyü, tsih iao ng-lah keng we jün, neng-s ah-lah ziang m-bing-kyü ka. <sup>8</sup> Ing-we ah-lah ih-ngæn feh neng-keo tsu-djü tsing dao-li, tsih we pông-dzu tsing dao-li. <sup>9</sup> Ah-lah no-ziah-go, ng-lah neng-ken, keh z ah-lah hwun-hyi: ah-lah sô nyün-go, z ng-lah-go wun-djün. <sup>10</sup> Sô-yi ngô m-neh læ-tong z-ʽeo sia keh-fæn shih-wô, sæn-leh ngô læ-tong z-ʽeo yüong Cü sô s-peh ngô go gyün-ping nyin-kying *ng-lah*: *Gyi* *s-peh* *ngô* *keh-go* *gyün-ping* z iao dzing-dziu teh-kyʽi, feh-z iao pʽo-ba *nying* go.

<sup>5</sup> 尔拉有心得呒，自用查察记，捏实自个凭据。<u>耶稣</u> <u>基督</u>来尔拉里向，尔拉岂有弗晓得吗？若弗是介，恐怕尔拉是凭据捏弗实个人。<sup>6</sup> 但是我想望尔拉将来会晓得阿拉弗是凭据捏弗实个。<sup>7</sup> 尔求神明使得尔拉一眼弗会恶；并弗是阿拉要显出自个凭据，只要尔拉更会善，能使阿拉像呒凭据介。<sup>8</sup> 因为阿拉一眼弗能够阻住真道理，只会帮助真道理。<sup>9</sup> 阿拉懦弱个，尔拉能干，箇是阿拉欢喜。阿拉所愿个，是尔拉个完全。<sup>10</sup> 所以我呒得来东时候写箇番说话，省勒我来东时候用主所赐拨我个权柄严紧尔拉。其赐拨我箇个权柄是要成就德气，弗是要破败人个。

<sup>11</sup> TSONG-R-YIN-TS, hyüong-di, yüong kao-hying, wun-djün, en-lôh, dong-sing-ʽeh-i, dô-kô ʽo-moh; keh-we jing-æ ʽo-bing-go Jing-ming yia we teng ng-lah dô-kô læ-tong. <sup>12</sup> Ng-lah yüong ts-ts-dzing-dzing ʽang hyüong-cü-go li, dô-kô mông-mông. <sup>13</sup> Cong sing-du tu mông-mông ng-lah.

<sup>11</sup> 总而言之，兄弟，用高兴，完全，安乐，同心合意，大家和睦；箇位仁爱和平个神明也会等尔拉大家来东。<sup>12</sup> 尔拉用致致诚诚行嗅嘴个礼，大家望望。<sup>13</sup> 众圣徒都望望尔拉。

<sup>14</sup> Dæn-nyün Cü Yiæ-su Kyi-toh-go eng-we, Jing-ming-go jing-æ, Sing-Ling-go siang-tʽong, teng ng-lah cong-nying dô-kô læ-tong. Üô-meng.

<sup>14</sup> 但愿主<u>耶稣</u> <u>基督</u>个恩惠，神明个仁爱，圣灵个相通，等尔拉众人大家来东。亚们。
