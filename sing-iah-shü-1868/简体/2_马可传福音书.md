## MÔ-KʽO DJÜN FOH-ING SHÜ. <u>马可</u>传福音书

### Mk. I.

JING-MING-GO Ng-ts, Yiæ-su Kyi-toh foh-ing-go kyʽi-deo; <sup>2</sup> ziang keh-sing sin-cü-nying-go *shü-li* sia-lôh-tih, z-ka wô, “Ngô tang-fah Ngô-go s-tsʽa læ Ng-go min-zin, kyʽi be-bæn Ng zin-deo-go lu.” \[Ml. 3. 1.\] <sup>3</sup> “Kwʽông-iæ di-fông yiu nying-go sing-hyiang læ-kæn eo, z-ka wô, ‘Ng-lah hao kyʽi be-bæn Cü-go lu, pʽu-dzih Gyi-go ka-dao.’” \[Y. 40. 3.\]

神明个儿子，<u>耶稣</u> <u>基督</u>福音个起头，<sup>2</sup> 像箇星先知人个书里写落的，是介话：「我打发我个使差来尔个面前，去备办尔前头个路。」\[Ml. 3. 1.\] <sup>3</sup> 「旷野地方有人个声响来间讴，是介话：『尔拉好去备办主个路，铺直其个街道。』」 \[Y. 40. 3.\]

<sup>4</sup> Iah-ʽen læ kwʽông-iæ di-fông ʽang si-li, djün we-sing-cün-i-go si-li, s-teh ze hao sô-diao. <sup>5</sup> ʽEn Yiu-tʽa di-fông, teng Yiæ-lu-sah-leng-go nying, tseo-cʽih tao gyi u-sen læ; tu tsiao-jing zi-go ze, læ Iah-dæn ʽo ziu Iah-ʽen-go si-li. <sup>6</sup> Iah-ʽen cʽün-leh loh-do mao, iao-bo-li kyi-leh bi-go kyiao-sing-ta; gyi kyʽüoh-go z wông-djong teng yia mih-dông. <sup>7</sup> Gyi djün dao-li, z-ka wô, “ʽEo-jü ngô yiu ih-go neng-ken do-jü ngô go Cü-kwu læ-gyi; ziu-z gyü-tæn-tao ka Gyi ʽa-ta, ngô yia kyʽin hao. <sup>8</sup> Ngô z yüong shü teng ng-lah ʽang si-li; dæn-z Gyi we yüong Sing-Ling ʽang si-li peh ng-lah.”

<sup>4</sup> <u>约翰</u>来旷野地方行洗礼，传回心转意个洗礼，使得罪好赦掉。<sup>5</sup> 咸<u>犹太</u>地方，等<u>耶路撒冷</u>个人，走出到其乌碎来，都招认自个罪，来<u>约但</u>河受<u>约翰</u>个洗礼。<sup>6</sup> <u>约翰</u>穿勒骆驼毛，腰缚里系勒皮个缴身带。其吃个是蝗虫等野蜜糖。<sup>7</sup> 其传道理，是介话：「后如我有一个能干大如我个主顾来其。就是跪带倒解其鞋带，我也欠好。<sup>8</sup> 我是用水等尔拉行洗礼，但是其会用圣灵行洗礼拨尔拉。」

<sup>9</sup> <sup>\[1\]</sup>Keh-go z-ʽeo Yiæ-su dzong Kyüô-li-li-go Nô-sah-leh ka læ, læ Iah-dæn ʽo ziu Iah-ʽen-go si-li. <sup>10</sup> Dzong shü-go u-dông tseo-zông-læ, hweh-r-jün kʽen-kyin tʽin <sup>\[2\]</sup>kʽæ-kʽæ, wa-yiu *Sing*-Ling ziang ih-tsah beh-keh kông-lôh Gyi-go zông-deo; <sup>11</sup> ping-tsʽia dzong tʽin-li yiu sing-hyiang, *z-ka* *wô*, “Ng z Ngô tsʽing-æ-go Ng-ts, Ngô ting teh-i-go.”

<sup>9</sup> 箇个时候<sup>\[1\]</sup><u>耶稣</u>从<u>加利利</u>个<u>拿撒勒</u>介来，来<u>约但</u>河受<u>约翰</u>个洗礼。<sup>10</sup> 从水个乌荡走上来，忽而然看见天开开<sup>\[2\]</sup>，还有圣灵像一只鹁鸽降落其个上头。<sup>11</sup> 并且从天里有声响，是介话：「尔是我亲爱个儿子，我顶得意个。」

<sup>\[1\] Y. ʽE. 27. 耶（稣）后（头）27（年）。（原注）</sup>

<sup>\[2\] *ʽÔh* *wô*, hweh-kʽæ, *ʽôh*, lih-kʽæ. 或话，豁开，或，裂开。（原注）</sup> 

<sup>12</sup> *Sing*-Ling ze-siu pih Yiæ-su tao kwʽông-iæ di-fông. <sup>13</sup> Læ keh-deo kwʽông-iæ di-fông s-jih nyih kong-fu peh <sup>\[1\]</sup>Sah-dæn s-s Gyi kʽen; yi læ yia-siu cong-nyiang læ-kæn: tʽin-s læ-kæn voh-z Gyi.

<sup>12</sup> 圣灵随手逼<u>耶稣</u>到旷野地方。<sup>13</sup> 来箇头旷野地方四十日工夫拨<u>撒但</u><sup>\[1\]</sup>试试其看，又来野兽中央来间。天使来间服侍其。

<sup>\[1\] *Ziu-z* *Mo-kwe* *Ming-z*. 就是魔鬼名字。（原注）</sup>

<sup>14</sup> <sup>\[1\]</sup> IAH-ʽEN kyʽih-lôh lao-kæn ts-ʽeo, Yiæ-su tao Kyüô-li-li kyʽi djün Jing-koh-go foh-ing, z-ka wô, <sup>15</sup> “Z-ʽeo yi-kying tao-de, Jing-ming-go koh gying-long-læ-de: ng-lah kæ we-sing-cün-i, siang-sing foh-ing dao-li.”

<sup>14</sup> <u>约翰</u>挈落牢监之后<sup>\[1\]</sup>，<u>耶稣</u>到<u>加利利</u>去传神国个福音，是介话：<sup>15</sup> 「时候已经到了，神明个国近拢来了，尔拉该回心转意，相信福音道理。」

<sup>\[1\] Y. ʽE. 30. 耶（稣）后（头）30（年）。（原注）</sup>

<sup>16</sup> Yiæ-su læ Kyüô-li-li hæ pin-yin læ-kæn tseo, kʽen-kyin Si-meng teng gyi hyüong-di En-teh-lih, hæ-li læ-kæn ʽô mông; ing-we z kʽô-ng-go. <sup>17</sup> Yiæ-su teng gyi-lah wô, “Keng-leh Ngô læ, Ngô we s-teh ng-lah kyʽi kʽô nying.” <sup>18</sup> Gyi-lah lih-kʽeh kyʽi-diao mông, keng-leh Gyi kyʽi-de. <sup>19</sup> Yiæ-su yi tseo-leh ko-kyʽi-tin, kʽen-kyin Si-pi-tʽa-go *ng-ts* Yüô-kôh teng gyi hyüong-di Iah-ʽen, gyi-lah yia læ jün-li læ-kæn pu mông. <sup>20</sup> Gyi ze-siu eo gyi-lah; gyi-lah ziu eo-leh ah-tia Si-pi-tʽa teng kwu-læ-go nying læ jün-li læ-kæn, zi keng-leh Gyi kyʽi-de.

<sup>16</sup> <u>耶稣</u>来<u>加利利</u>海边沿来间走，看见<u>西门</u>等其兄弟<u>安得烈</u>，海里来间下网，因为是抲鱼个。<sup>17</sup> <u>耶稣</u>等其拉话：「跟勒我来，我会使得尔拉去抲人。」<sup>18</sup> 其拉立刻弃掉网，跟勒其去了。<sup>19</sup> <u>耶稣</u>又走勒过去点，看见<u>西庇太</u>个儿子<u>雅各</u>等其兄弟<u>约翰</u>，其拉也来船里来间补网。<sup>20</sup> 其随手讴其拉，其拉就讴勒阿爹<u>西庇太</u>等雇来个人来船里来间，自跟勒其去了。

<sup>21</sup> <sup>\[1\]</sup>GYI-LAH tseo-tsing Kyüô-pah-nong: kʽeo-kʽeo pʽong-djôh en-sih-nyih, Yiæ-su ziu tseo-tsing jü-we-dông-li kông dao-li. <sup>22</sup> Tu hyi-gyi Gyi-go kao-hyüing: ing-we kao-hyüing gyi-lah ziang yiu gyün-ping go, feh ziang keh-sing doh-shü-nying ka.

<sup>21</sup> 其拉走进<u>迦百农</u><sup>\[1\]</sup>。扣扣碰着安息日，<u>耶稣</u>就走进聚会堂里讲道理。<sup>22</sup> 都稀奇其个教训：因为教训其拉像有权柄个，弗像箇星读书人介。

<sup>\[1\] Y. ʽE. 31. 耶（稣）后（头）31（年）。（原注）</sup>

<sup>23</sup> Gyi-lah-go jü-we-dông yiu ih-go ao-tsao kyü vu-tih-go nying; gyi eo-kyʽi-læ, wô, <sup>24</sup> “ʽE, Nô-sah-leh-go Yiæ-su, ah-lah teng Ng yiu soh-go siang-ken? Ng læ djü-mih ah-lah ma? Ngô hyiao-teh Ng z jü, ziu-z Jing-ming-go sing-jün Cü-kwu.” <sup>25</sup> Yiæ-su heng gyi, z-ka wô, “Vong hyiang; tseo gyi cʽih-læ.” <sup>26</sup> Ao-tsao kyü ziu long-leh gyi weh-djông-weh-tin, wæ ih-sing si ka tseo-cʽih-de. <sup>27</sup> Cong-nying tu kyʽih-hoh, s-teh gyi-lah kông-læ-kông-kyʽi, z-ka wô, “Keh z dza-go? keh z soh-go sing-sin dao-li? Gyi yiu gyün-ping we feng-fu ao-tsao kyü, *kyü* ziu i-jing Gyi.” <sup>28</sup> Gyi-go ming-sing ziu yiang-kʽæ Kyüô-li-li s-deh-lön-kyʽün di-fông.

<sup>23</sup> 其拉个聚会堂有一个鏖糟鬼附的个人，其讴起来，话：<sup>24</sup> 「哎，<u>拿撒勒</u>个<u>耶稣</u>，阿拉等尔有啥个相干？尔来除灭阿拉吗？我晓得尔是谁，就是神明个圣善主顾。」<sup>25</sup> <u>耶稣</u>狠其，是介话：「甮响，走其出来。」<sup>26</sup> 鏖糟鬼就弄勒其活撞活颠，怀一声死介走出了。<sup>27</sup> 众人都吃𢞕，使得其拉讲来讲去，是介话：「箇是咋个？箇是啥个新鲜道理？其有权柄会吩咐鏖糟鬼，鬼就依顺其。」<sup>28</sup> 其个名声就扬开<u>加利利</u>四凸乱圈地方。

<sup>29</sup> Gyi-lah dzong jü-we-dông tseo-cʽih, ziu teng Yüô-kôh Iah-ʽen dô-kô tseo-tsing Si-meng En-teh-lih-go oh-li. <sup>30</sup> Kʽeo-kʽeo Si-meng-go dziang-m fah dziao-nyih kwʽeng-kæn; gyi-lah ziu wô hyiang Yiæ-su dao. <sup>31</sup> *Yiæ-su* tseo-long-kyʽi, nyiah-leh gyi-go siu, l̆a gyi bô-kyʽi-læ: dziao-nyih bing lih-kʽeh tʽe-de; *keh-go* *nyü-nying* ziu læ kong-ing gyi-lah.

<sup>29</sup> 其拉从聚会堂走出，就等<u>雅各</u> <u>约翰</u>大家走进<u>西门</u> <u>安得烈</u>个屋里。<sup>30</sup> 扣扣<u>西门</u>个丈姆发潮热困间，其拉就话向<u>耶稣</u>道。<sup>31</sup> <u>耶稣</u>走拢去，捏勒其个手，拉其爬起来，潮热病立刻退了，箇个女人就来供应其拉。

<sup>32</sup> Tao yia-kwʽa, nyih-deo lôh-sæn z-ʽeo, yiu nying ta-leh væn-pah sang-bing teng jih-mo-go cü-kwu tao Yiæ-su u-sen læ; <sup>33</sup> ʽeh-zing-li nying tu jü-long tao meng-kʽeo. <sup>34</sup> *Yiæ-su* ziu i-hao hyü-to nying, sang yiu-ho ʽao-su bing go; wa-yiu ken-cʽih hyü-to kyü; ping-tsʽia feh hyü kyü kʽæ kʽeo, ing-we *kyü* sih-teh Gyi go.

<sup>32</sup> 到夜快，日头落山时候，有人带勒凡百生病等入魔个主顾到<u>耶稣</u>乌碎来，<sup>33</sup> 合城里人都聚拢到门口。<sup>34</sup> <u>耶稣</u>就医好许多人，生有伙号数病个，还有赶出许多鬼，并且弗许鬼开口，因为鬼识得其个。

<sup>35</sup> Yiæ-su u-long-song tsao-tsao bô-kyʽi, tseo-cʽih tao kwʽông-iæ di-fông kyʽi; keh-deo læ-kæn tao-kao. <sup>36</sup> Si-meng teng dô-kô læ-tong-go nying ze-ʽeo keng-leh-kyʽi. <sup>37</sup> Pʽong-djôh-ts teng Gyi wô, “Cong-nying tu læ-tong zing Ng.” <sup>38</sup> *Yiæ-su* teng gyi-lah wô, “Ah-lah hao tao gying-tin hyiang-tsʽeng kyʽi, peh Ngô keh-deo yia hao djün dao-li: ing-we Ngô z we-leh ka cʽih-læ-go.” <sup>39</sup> Ziu læ tʽong Kyüô-li-li gyi-lah-go jü-we-dông-li læ-tih djün dao-li, ken-cʽih kyü.

<sup>35</sup> <u>耶稣</u>乌龙送早早爬起，走出到旷野地方去，箇头来间祷告。<sup>36</sup> <u>西门</u>等大家来东个人随后跟勒去。<sup>37</sup> 碰着仔等其话：「众人都来东寻尔。」<sup>38</sup> <u>耶稣</u>等其拉话：「阿拉好到近点乡村去，拨我箇头也好传道理。因为我是为了介出来个。」<sup>39</sup> 就来统<u>加利利</u>其拉个聚会堂里来的传道理，赶出鬼。

<sup>40</sup> Yiu ih-go sang da-mô-fong cü-kwu tao Yiæ-su u-sen læ, pin gyü-tao pin gyiu, teng Gyi wô, “Ng ziah kʽeng-go, neng-keo i ngô ken-zing.” <sup>41</sup> Yiæ-su fah dz-pe-sing, siu sing-cʽih-læ, en gyi ih-en, teng gyi wô, “Ngô kʽeng-go; ng hao ken-zing.” <sup>42</sup> Ih wô, da-mô-fong lih-kʽeh tʽeng-diao, nying ziu ken-zing-de. <sup>43</sup> *Yiæ-su* ting-côh gyi, ziu eo gyi kyʽi, teng gyi wô, <sup>44</sup> “Tsʽin-ding ih-kyü m-nao wô hyiang nying-kô dao: tæn-tsih kyʽi peh tsi-s kʽen ih-kʽen; tsiao Mo-si-go feng-fu, we-leh ng ken-zing z-tʽi hao hyin tsi-veh, peh gyi-lah tso te-tsing.” <sup>45</sup> Dæn-z keh-go nying tseo-cʽih, pô keh-go z-ken djün-læ-djün-kyʽi yiang-kʽæ-de: keh-lah Yiæ-su feh neng-keo cʽih-kwun tseo-tsing zing-li, tsih hao deng læ nga-deo kwʽông-iæ di-fông: yiu s-deh-lön-kyʽün-go nying tao Gyi u-sen læ.

<sup>40</sup> 有一个生大麻疯主顾到<u>耶稣</u>乌碎来，边跪倒边求，等其话：「尔若肯个，能够医我干净。」<sup>41</sup> <u>耶稣</u>发慈悲心，手伸出来，按其一按，等其话：「我肯个，尔好干净。」<sup>42</sup> 一话，大麻疯立刻褪掉，人就干净了。<sup>43</sup> <u>耶稣</u>叮嘱其，就讴其去，等其话：<sup>44</sup> 「千定一句呒得好话向人家道。单只去拨祭司看一看，照<u>摩西</u>个吩咐，为了尔干净事体好献祭物，拨其拉做对证。」<sup>45</sup> 但是箇个人走出，把箇个事干传来传去扬开了。箇拉<u>耶稣</u>弗能够出管走进城里，只好庉来外头旷野地方。有四凸乱圈个人到其乌碎来。

---

### Mk. II.

KO-LEH kyi nyih, *Yiæ-su* yi tseo-tsing Kyüô-pah-nong. Nying-kô tʽing-meng Gyi læ oh-li; <sup>2</sup> yiu hyü-to nying lih-kʽeh jü-long-læ, s-teh lin meng-kʽeo-den ih-ngæn tu m-neh kʽong: Gyi ziu kông dao-li peh gyi-lah tʽing.

过了几日，<u>耶稣</u>又走进<u>迦百农</u>。人家听闻其来屋里，<sup>2</sup> 有许多人立刻聚拢来，使得连门口头一眼都呒得空。其就讲道理拨其拉听。

<sup>3</sup> Yiu nying ta-leh ih-go fong-tʽæn cü-kwu, s-go nying dæ-leh gyi, tao Yiæ-su u-sen læ. <sup>4</sup> We-leh nying to, gying-sing-feh-long: ziu læ Yiæ-su u-sen *zông-deo* hyiao-kʽæ oh-teng tsʽah ih-go dong; pô pʽu-pæn, ziu-z fong-tʽæn cü-kwu kwʽeng-tih-go, tu tiao-lôh-læ. <sup>5</sup> Yiæ-su kʽen-kyin gyi-lah yiu siang-sing-go sing, teng fong-tʽæn cü-kwu wô, “Ngô ng-ts, ng-go ze sô-diao-de.” <sup>6</sup> Yiu kyi-go doh-shü-nying keh-deo zo-kæn, sing-li z-ka læ-tih nyi-leng, <sup>7</sup> “Keh-go Nying dza-we ka kông sih-doh-go shih-wô? ziah feh-z Jing-ming doh ih-go, jü neng-keo sô-diao ze ni?” <sup>8</sup> Yiæ-su sing-li lih-kʽeh hyiao-teh gyi-lah dô-kô ka læ-tih nyi-leng, teng gyi-lah wô, “Ng-lah dza-we sing-li læ-tih nyi-leng keh-sing z-ken? <sup>9</sup> Wa-z teng fong-tʽæn cü-kwu wô, Ng-go ze sô-diao-de; wa-z wô, Bô-kyʽi-læ, do-leh pʽu-pæn tseo;—— ʽah-li ih-yiang yüong-yi? <sup>10</sup> Næn-kæn peh ng-lah hao hyiao-teh, Nying-go Ng-ts læ shü-kæn-zông yiu sô-ze-go gyün-ping,” (ziu teng fong-tʽæn cü-kwu wô,) <sup>11</sup> “Ngô wô hyiang ng dao, Bô-kyʽi-læ, do-leh pʽu-pæn, kyü oh-li kyʽi.” <sup>12</sup> Gyi ziu lih-kʽeh bô-kyʽi, do-leh pʽu-pæn, læ cong-nying min-zin tseo-cʽih-kyʽi-de; s-teh gyi-lah long-tsong kying-hyiæ, ziu tsʽing-tsæn Jing-ming, z-ka wô, “Ka z-ken ah-lah dzong m-neh kʽen-kyin-ko.”

<sup>3</sup> 有人带勒一个风瘫主顾，四个人抬勒其，到<u>耶稣</u>乌碎来。<sup>4</sup> 为了人多，近身弗拢。就来<u>耶稣</u>乌碎上头𢳚开屋顶拆一个洞，把铺板，就是风瘫主顾困的个，都吊落来。<sup>5</sup> <u>耶稣</u>看见其拉有相信个心，等风瘫主顾话：「我儿子，尔个罪赦掉了。」<sup>6</sup> 有几个读书人箇头坐间，心里是介来的议论，<sup>7</sup> 「箇个人咋会介讲亵渎个说话？若弗是神明独一个，谁能够赦掉罪呢？」<sup>8</sup> <u>耶稣</u>心里立刻晓得其拉大家介来的议论，等其拉话：「尔拉咋会心里来的议论箇星事干？<sup>9</sup> 还是等风瘫主顾话，尔个罪赦掉了。还是话，爬起来，驮勒铺板走，——何里一样容易？<sup>10</sup> 难间拨尔拉好晓得，人个儿子来世间上有赦罪个权柄。」（就等风瘫主顾话：）<sup>11</sup> 「我话向尔道，爬起来，驮勒铺板，归屋里去。」<sup>12</sup> 其就立刻爬起，驮勒铺板，来众人面前走出去了。使得其拉拢总惊骇，就称赞神明，是介话：「介事干阿拉从呒得看见过。」

<sup>13</sup> *YIÆ-SU* yi tseo-cʽih tao hæ pin-yin; yiu ih-do-dziao nying tao Gyi u-sen læ, Gyi ziu kông dao-li peh gyi-lah tʽing.

<sup>13</sup> <u>耶稣</u>又走出到海边沿。有一大潮人到其乌碎来，其就讲道理拨其拉听。

<sup>14</sup> Gyi tseo-ko-kyʽi z-ʽeo, kʽen-kyin Üô-leh-fi-go *ng-ts* Li-vi læ wu-liang-vông zo-kæn, teng gyi wô, “Keng Ngô læ.” Gyi ziu bô-kyʽi-sing, keng-leh Yiæ-su kyʽi-de.

<sup>14</sup> 其走过去时候，看见<u>亚勒腓</u>个儿子利未来户粮房坐间，等其话：「跟我来。」其就爬起身，跟勒<u>耶稣</u>去了。

<sup>15</sup> Yiæ-su læ Li-vi-go oh-lô zo-zih, siu-zin-liang nying teng ze-nying yiu hyü-to teng Yiæ-su lin Gyi meng-du dô-kô zo-lôh: ing-we gyi-lah nying to, yi keng-djôh Gyi. <sup>16</sup> Doh-shü-nying teng Fah-li-sæ nying kʽen-kyin Gyi teng siu-zin-liang nying ze-nying dô-kô læ-kæn kyʽüoh, ziu hyiang Gyi meng-du wô, “Gyi dza-we teng siu-zin-liang nying ze-nying dô-kô kyʽüoh dô-kô hah ni?” <sup>17</sup> Yiæ-su tʽing-meng, teng gyi-lah wô, “Kʽông-gyin-go nying hao-vong i-sang, yiu-bing-go nying *iao-go*. Ngô læ, feh-z eo tsing-dzih-go nying we-sing-cün-i, z *eo* ze-nying *we-sing-cün-i*.”

<sup>15</sup> <u>耶稣</u>来利未个屋落坐席，收钱粮人等罪人有许多等<u>耶稣</u>连其门徒大家坐落。因为其拉人多，又跟着其。<sup>16</sup> 读书人等<u>法利赛</u>人看见其等收钱粮人、罪人大家来间吃，就向其门徒话：「其咋会等收钱粮人罪人大家吃大家喝呢？」<sup>17</sup> <u>耶稣</u>听闻，等其拉话：「康健个人好甮医生，有病个人要个。我来，弗是讴正直个人回心转意，是讴罪人回心转意。」

<sup>18</sup> Iah-ʽen-go meng-du, teng Fah-li-sæ nying-go *meng-du* z kying-zih-go; gyi-lah ziu tseo-long-læ, teng Yiæ-su wô, “Iah-ʽen-go meng-du teng Fah-li-sæ nying-go *meng-du* læ-tih kying-zih, Ng-go meng-du tao feh kying-zih; keh z dza-go?” <sup>19</sup> Yiæ-su teng gyi-lah wô, “ʽO hao-nyih go nying-kʽah, sing-lông wa teng gyi-lah dô-kô læ-tong, dza hao kying-zih ni? Yiu sing-lông dô-kô læ-tong z-ʽeo, gyi-lah m-neh hao kying-zih. <sup>20</sup> Dæn-z tsiang-læ-go nyih-ts, sing-lông we li-kʽæ gyi-lah kyʽi, keh-tsao we kying-zih-gyi. <sup>21</sup> M-yiu nying yüong ih-kwʽe <sup>\[1\]</sup>sing pu, kyʽi pu gyiu i-zông; kʽong-pʽô keh-kwʽe pu-tih-go sing pu iao pang-se keh gyiu *i-zông*, gyi-go pʽo-dzæn ziu yü-kô do-de. <sup>22</sup> Yia m-yiu nying yüong gyiu bi-dæ tsi sing tsiu; kʽong-pʽô sing tsiu pao-kʽæ keh bi-dæ, tsiu yia tao-diao, bi-dæ yia long-wæn: tsong z yüong sing bi-dæ tsi sing tsiu.”

<sup>18</sup> <u>约翰</u>个门徒，等<u>法利赛</u>人个门徒是禁食个；其拉就走拢来，等<u>耶稣</u>话：「<u>约翰</u>个门徒等<u>法利赛</u>人个门徒来的禁食，尔个门徒倒弗禁食。箇是咋个？」<sup>19</sup> <u>耶稣</u>等其拉话：「贺好日个人客，新郎还等其拉大家来东，咋好禁食呢？有新郎大家来东时候，其拉呒得好禁食。<sup>20</sup> 但是将来个日子，新郎会离开其拉去，箇遭会禁食其。<sup>21</sup> 呒有人用一块新布<sup>\[1\]</sup>，去补旧衣裳；恐怕箇块补的个新布要绷碎箇旧衣裳，其个破绽就愈加大了。<sup>22</sup> 也呒有人用旧皮袋𣥼新酒；恐怕新酒爆开箇皮袋，酒也倒掉，皮袋也弄环。总是用新皮袋𣥼新酒。」

<sup>\[1\] Sing, *ʽôh* *wô*, ngang-sao-sao, m-neh ngô-kwông-go. 新，或话，硬燥燥，呒得砑光个。（原注）</sup>

<sup>23</sup> YIU ih-go en-sih-nyih Yiæ-su tseo-ko mah-din-li; meng-du tseo-go z-ʽeo læ-tih tsah mah-be. <sup>24</sup> Fah-li-sæ nying teng Gyi wô, “Nô! en-sih nyih-ts gyi-lah dza-we læ-kæn tso feh ing-kæ tso go z-ken?” <sup>25</sup> Yiæ-su teng gyi-lah wô, “Da-bih teng gyi dong-de nying yiu kyʽüih-siao du-kyi z-ʽeo, Da-bih sô tso-go z-ken, ng-lah soh m-neh doh-ko ma? <sup>26</sup> ziu-z, Üô-pi-üô-tʽah tso tsi-s-deo go z-ʽeo, tseo-tsing Jing-ming-go oh-lô kyʽüoh pa-kæn-go ping, yi feng peh dong-de nying; keh-go ping z feh ing-kæ kyʽüoh-go, tsih-yiu tsi-s keh-sing hao kyʽüoh.” <sup>27</sup> *Yiæ-su* yi teng gyi-lah wô, “En-sih-nyih z we-leh nying shih-lih-go, feh-z nying we-leh en-sih-nyih shih-lih-go. <sup>28</sup> Keh-lah Nying-go Ng-ts yia z en-sih-nyih-go Cü.”

<sup>23</sup> 有一个安息日<u>耶稣</u>走过麦田里；门徒走个时候来的摘麦佩。<sup>24</sup> <u>法利赛</u>人等其话：「喏！安息日子其拉咋会来间做弗应该做个事干？」<sup>25</sup> <u>耶稣</u>等其拉话：「<u>大辟</u>等其同队人有缺少肚饥时候，<u>大辟</u>所做个事干，尔拉啥呒得读过吗？<sup>26</sup> 就是，<u>亚庇亚塔</u>做祭司头个时候，走进神明个屋落吃摆间个饼，又分拨同队人。箇个饼是弗应该吃个，只有祭司箇星好吃。」<sup>27</sup> <u>耶稣</u>又等其拉话：「安息日是为了人设立个，弗是人为了安息日设立个。<sup>28</sup> 箇拉人个儿子也是安息日个主。」

---

### Mk. III.

*Yiæ-su* yi tseo-tsing jü-we-dông-li; keh-deo yiu ih-go nying, gyi ih-tsah siu fong-de. <sup>2</sup> Gyi-lah ziu tʽeo-bun tsiang-tong, kʽen Yiæ-su en-sih-nyih we i gyi feh; *i-s* iao-siang kao Gyi zông. <sup>3</sup> Yiæ-su teng fong-siu cü-kwu wô, “Bô-kyʽi, *lih* læ cong-nyiang.” <sup>4</sup> Ziu teng gyi-lah wô, “En-sih nyih-ts tso hao-z, tso w̆a-z; kyiu sing-ming, ʽæ sing-ming; ʽah-li ih-yiang tsôh-hying?” Gyi-lah feh hyiang. <sup>5</sup> *Yiæ-su* we-leh gyi-lah sing ngang tæn iu-meng, ziu ô-wông-siang dön-kyʽün kʽen-kʽen gyi-lah; teng keh-go nying wô, “Ng-go siu sing-tæn-cʽih-læ.” Gyi ziu sing-cʽih-læ: siu ziu hao-de, ziang bih-tsah ka-go. <sup>6</sup> Fah-li-sæ nying tseo-cʽih-kyʽi, ziu teng Hyi-lih keh-tông dô-kô siang-liang dza-go hao long-sah Yiæ-su.

<u>耶稣</u>又走进聚会堂里，箇头有一个人，其一只手风了。<sup>2</sup> 其拉就偷伴张东，看<u>耶稣</u>安息日会医其弗，意思要想告其状。<sup>3</sup> <u>耶稣</u>等风手主顾话：「爬起，立来中央。」<sup>4</sup> 就等其拉话：「安息日子做好事，做坏事；救性命，害性命；何里一样作兴？」其拉弗响。<sup>5</sup> <u>耶稣</u>为了其拉心硬担忧闷，就哑喤相团圈看看其拉，等箇个人话：「尔个手伸带出来。」其就伸出来。手就好了，像别只介个。<sup>6</sup> <u>法利赛</u>人走出去，就等<u>希律</u>箇党大家商量咋个好弄煞<u>耶稣</u>。

<sup>7</sup> YIÆ-SU teng Gyi meng-du dô-kô li-kʽæ keh-deo, tao hæ pin-yin kyʽi: yiu ih-do-dziao nying keng-leh Gyi kyʽi, ziu-z dzong Kyüô-li-li, Yiu-tʽa, <sup>8</sup> Yiæ-lu-sah-leng, Yi-tʽu-mæ, Iah-dæn ʽo-nga ka læ-go: wa-yiu ih-do-dziao Tʽe-lo Si-teng-go nying, tʽing-meng Gyi sô tso-go z-ken, yia tao Gyi u-sen læ. <sup>9</sup> *Yiæ-su* eo meng-du kyʽi be-bæn ih-tsah jün teng Gyi tong, sæn-leh keh-dziao nying üong-tsi Gyi. <sup>10</sup> We-leh Gyi yi-kying i-hao hyü-to nying, keh-lah væn-pah yiu-bing-go cü-kwu tu a-long-læ, iao moh-moh Gyi. <sup>11</sup> Wa-yiu keh-sing ao-tsao kyü, ih kʽen-kyin Gyi, ziu boh-tao Gyi-go min-zin, eo-hyiang wô, “Ng z Jing-ming-go Ng-ts.” <sup>12</sup> *Yiæ-su* tsæ-sæn ting-côh gyi-lah, m-nao yiang Gyi-go ming-sing.

<sup>7</sup> <u>耶稣</u>等其门徒大家离开箇头，到海边沿去。有一大潮人跟勒其去，就是从<u>加利利</u>、<u>犹太</u>、<sup>8</sup> <u>耶路撒冷</u>、<u>以土买</u>、<u>约但</u>河外介来个。还有一大潮<u>推罗</u>、<u>西顿</u>个人，听闻其所做个事干，也到其乌碎来。<sup>9</sup> <u>耶稣</u>讴门徒去备办一只船等其东，省勒箇潮人拥挤其。<sup>10</sup> 为了其已经医好许多人，箇拉凡百有病个主顾都挨拢来，要摸摸其。<sup>11</sup> 还有箇星鏖糟鬼，一看见其，就伏倒其个面前，讴响话：「尔是神明个儿子。」<sup>12</sup> <u>耶稣</u>再三叮嘱其拉，呒得好扬其个名声。

<sup>18</sup> *Yiæ-su* ziu tseo-zông sæn-li, ze Gyi sô hwun-hyi-go nying eo-long-læ: gyi-lah ziu tao Gyi u-sen læ. <sup>14</sup> Gyi ziu shih-lih jih-nyi-go nying, hao teng Gyi dô-kô læ-tong, yi hao tsʽa gyi-lah kyʽi djün dao-li; <sup>15</sup> ping-tsʽia *peh* *gyi-lah* yiu i-hao bing, teng ken-cʽih kyü go gyün-ping. <sup>16</sup> *Ziu-z* *Si-meng*; (Yiæ-su cʽü gyi ming-z Pe-teh;) <sup>17</sup> Si-pi-tʽa-go ng-ts Yüô-kôh, teng Yüô-kôh-go hyüong-di Iah-ʽen; (keh liang-go Yiæ-su yi cʽü gyi-lah Pun-nyi-gyi, ziu-z hyiang-le cü-kwu go ka-shih;) <sup>18</sup> wa-yiu En-teh-lih, Fi-lih, Pô-to-lo-mæ, Mô-tʽa, To-mô, Üô-leh-fi-go *ng-ts* Yüô-kôh, Dah-tʽa teng Kyüô-nen-go Si-meng; <sup>19</sup> wa-yiu Kyüô-liah-go Yiu-da, ziu-z ma-diao Yiæ-su go cü-kwu.

<sup>13</sup> <u>耶稣</u>就走上山里，随其所欢喜个人讴拢来，其拉就到其乌碎来。<sup>14</sup> 其就设立十二个人，好等其大家来东，又好差其拉去传道理；<sup>15</sup> 并且拨其拉有医好病，等赶出鬼个权柄。<sup>16</sup> 就是<u>西门</u>（<u>耶稣</u>取其名字<u>彼得</u>）；<sup>17</sup> <u>西庇太</u>个儿子<u>雅各</u>，等<u>雅各</u>个兄弟<u>约翰</u>（箇两个<u>耶稣</u>又取其拉<u>半尼其</u>，就是响雷主顾个解说）；<sup>18</sup> 还有<u>安得烈</u>、<u>腓力</u>、<u>巴多罗买</u>、<u>马太</u>、<u>多马</u>、<u>亚勒腓</u>个儿子<u>雅各</u>、<u>达太</u>等迦南个<u>西门</u>；<sup>19</sup> 还有<u>加略</u>个<u>犹大</u>，就是卖掉<u>耶稣</u>个主顾。

Gyi-lah ziu tseo-tsing oh-lô: <sup>20</sup> yiu ih-dziao nying yi jü-long-læ, s-teh gyi-lah lin kyʽüoh-væn tu feh neng-keo. <sup>21</sup> Yiæ-su <sup>\[1\]</sup>zi-kô-nying tʽing-meng-ts, tseo-cʽih-læ iao l̆a-djü Gyi, wô, “Gyi do-vu-tih-de.” <sup>22</sup> Keh-sing dzong Yiæ-lu-sah-leng læ-go doh-shü-nying z-ka wô, “Gyi z <sup>\[2\]</sup>Bih-si-poh vu-tih-go:” yi wô, “Gyi z kʽao-djôh kwe-wông ken-cʽih kyü.” <sup>23</sup> Yiæ-su eo gyi-lah long-læ, yüong pi-fông shih-wô teng gyi-lah kông, “Sah-dæn dza hao ken-cʽih Sah-dæn ni? <sup>24</sup> Ziah-z ih-koh li-deo feng-lih-kʽæ zi tang zi, keh ih-koh tsong lih-feh-lao. <sup>25</sup> Ziah-z ih-kô li-deo feng-lih-kʽæ zi tang zi, keh ih-kô tsong lih-feh-lao. <sup>26</sup> Ka-ni, ziah-z Sah-dæn zi tang zi feng-lih-kʽæ, yia-z lih-feh-lao, pih-ding we mih-diao. <sup>27</sup> M-nying neng-keo tseo-tsing hao-lao-go oh-lô, tsʽiang-deh gyi dzæ-veh; pih iao sin bo-djü keh-go hao-lao, ʽeo-deo hao tsʽiang-deh gyi oh-li-go *tong-si*. <sup>28</sup> Ngô tsing wô hyiang ng-lah dao, Nying-go pah-yiang ze-ôh teng væn-pah sô kông-go sih-doh shih-wô, tu hao sô-diao: <sup>29</sup> tsih-yiu sih-doh Sing-Ling go nying üong sô-feh-diao-go, pih iao ziu üong-yün-go ying-vah.” <sup>30</sup> Ing-we gyi-lah wô, “Gyi z ao-tsao kyü vu-tih-go.”

其拉就走进屋落。<sup>20</sup> 有一潮人又聚拢来，使得其拉连吃饭都弗能够。<sup>21</sup> <u>耶稣</u>自家人<sup>\[1\]</sup>听闻仔，走出来要拉住其，话：「其大糊的了。」<sup>22</sup> 箇星从<u>耶路撒冷</u>来个读书人是介话：「其是<u>别西卜</u><sup>\[2\]</sup>附的个。」又话：「其是靠着鬼王赶出鬼。」<sup>23</sup> <u>耶稣</u>讴其拉拢来，用比方说话等其拉讲，「<u>撒但</u>咋好赶出<u>撒但</u>呢？<sup>24</sup> 若是一国里头分裂开自打自，箇一国总立弗牢。<sup>25</sup> 若是一家里头分裂开自打自，箇一家总立弗牢。<sup>26</sup> 介呢，若是<u>撒但</u>自打自分裂开，也是立弗牢，必定会灭掉。<sup>27</sup> 呒人能够走进好佬个屋落，抢夺其财物，必要先缚住箇个好佬，后头好抢夺其屋里个东西。<sup>28</sup> 我真话向尔拉道，人个百样罪恶等凡百所讲个亵渎说话，都好赦掉。<sup>29</sup> 只有亵渎圣灵个人永赦弗掉个，必要受永远个刑罚。」<sup>30</sup> 因为其拉话：「其是鏖糟鬼附的个。」

<sup>\[1\] *ʽÔh* *wô*, joh-nying. 或话，熟人。（原注）</sup>

<sup>\[2\] *Ziu-z*, kwe-wông. 就是鬼王。（原注）</sup>

<sup>31</sup> Yiæ-su-go hyüong-di teng ah-nyiang tseo-læ, lih-leh nga-deo, tsʽa nying læ eo Gyi. <sup>32</sup> Yiu ih-dziao nying Yiæ-su sing-pin zo-tong; gyi-lah ziu teng Gyi wô, “Tsʽia-kʽen, Ng-go ah-nyiang teng hyüong-di nga-deo læ-kæn zing Ng.” <sup>33</sup> Yiæ-su we-teh gyi-lah, wô, “Ngô-go ah-nyiang, Ngô-go hyüong-di, z jü ni?” <sup>34</sup> Ziu dön-kyʽün kʽen-kʽen sing-pin zo-tong-go cü-kwu, z-ka wô, “Tsʽia-kʽen Ngô ah-nyiang teng Ngô hyüong-di! <sup>35</sup> Ing-we væn-pah i Jing-ming-go ts-i tso-go cü-kwu, keh ziu-z Ngô hyüong-di, Ngô tsi-me, teng ah-nyiang.”

<sup>31</sup> <u>耶稣</u>个兄弟等阿娘走来，立勒外头，差人来讴其。<sup>32</sup> 有一潮人<u>耶稣</u>身边坐东，其拉就等其话：「且看，尔个阿娘等兄弟外头来间寻尔。」<sup>33</sup> <u>耶稣</u>回答其拉，话：「我个阿娘，我个兄弟，是谁呢？」<sup>34</sup> 就团圈看看身边坐东个主顾，是介话：「且看我阿娘等我兄弟！<sup>35</sup> 因为凡百依神明个旨意做个主顾，箇就是我兄弟，我姊妹，等阿娘。」

---

### Mk. IV.

*YIÆ-SU* yi læ hæ pin-yin kông dao-li: yiu ih-do-dziao nying tseo-long Gyi u-sen læ, s-teh Gyi *tsih* *hao* tʽiao-lôh ih-tsah jün, zo jün læ hæ-li; ʽo-dziao nying tu læ hæ-du-zông. <sup>2</sup> Yiæ-su ziu yüong pi-fông shih-wô kao-hyüing gyi-lah hyü-to z-ken; kao-hyüing-go z-ʽeo teng gyi-lah wô:

<u>耶稣</u>又来海边沿讲道理。有一大潮人走拢其乌碎来，使得其只好跳落一只船，坐船来海里，和潮人都来海涂上。<sup>2</sup> <u>耶稣</u>就用比方说话教训其拉许多事干，教训个时候等其拉话：

<sup>3</sup> “Ng-lah yüong tʽing: yiu ih-go tsah iang-ts cü-kwu tseo-cʽih tsah iang-ts kyʽi. <sup>4</sup> Gyi tsah-kʽæ-kyʽi, yiu-sing tih-lôh lu pin-yin; tʽin-li-go tiao ziu fi-læ kyʽüoh-diao-de. <sup>5</sup> Yiu-sing tih-lôh yiu zah-deo u-dông, na-nyi feh to: we-leh na-nyi feh sing go yün-kwu, ze-siu tsʽiu-cʽih-læ; <sup>6</sup> nyih-deo ih cʽih, ziu sa-pih; ing-we m-neh keng-deo, keh-lah ziu kwʽu-lôh-de. <sup>7</sup> Yiu-sing tih-lôh tsʽ-bang vong-li; tsʽ hying-kyʽi-læ tsô-sah gyi, ziu m-dao-dzing. <sup>8</sup> Yiu-sing tih-lôh hao nyi-nyüoh-li: ziu pao-cʽih ngô-den, *keh-go* *ngô-den* hying-kyʽi-læ, yiu dao-dzing; yiu-teh-go kyih sæn-jih *be*, yiu-teh-go loh-jih *be*, yiu-teh-go ih-pah *be*.” <sup>9</sup> Yi teng gyi-lah wô, “Yiu ng-to we tʽing go cü-kwu, kæ tʽing.”

<sup>3</sup> 「尔拉用听。有一个扎秧子主顾走出扎秧子去。<sup>4</sup> 其扎开去，有星跌落路边沿，天里个鸟就飞来吃掉了。<sup>5</sup> 有星跌落有石头乌荡，淖泥弗多，为了淖泥弗深个缘故，随手抽出来；<sup>6</sup> 日头一出，就晒瘪，因为呒得根头，箇拉就枯落了。<sup>7</sup> 有星跌落刺棚缝里，刺兴起来遮煞其，就呒陶成。<sup>8</sup> 有星跌落好泥浴里，就爆出芽头，箇个芽头兴起来，有陶成。有得个结三十倍，有得个六十倍，有得个一百倍。」<sup>9</sup> 又等其拉话：「有耳朵会听个主顾，该听。」

<sup>10</sup> *Yiæ-su* zi læ-kæn-go z-ʽeo, jih-nyi-go meng-du teng su-djông keng Gyi go nying ziu læ meng Gyi keh pi-fông. <sup>11</sup> Gyi ziu teng gyi-lah wô, “Jing-koh-go pi-mih z-ken z peh ng-lah hao hyiao-teh-go; ziah-z nga-deo nying ni, dziu gyi-lah kʽen-læ, keh-sing yiang-yiang z-ken tu z pi-fông ka: <sup>12</sup> z-ka-go, ‘gyi-lah kʽen z we kʽen-kyin-gyi, tsih-z feh we ming-bah; tʽing z we tʽing-meng-gyi, tsih-z feh we hyiao-teh; zông-kʽong-pʽô we-sing-cün-i, teh-djôh ze-go nyiao-sô.’ \[Y. 6. 9, 10.\]”

<sup>10</sup> <u>耶稣</u>自来间个时候，十二个门徒等素常跟其个人就来问其箇比方。<sup>11</sup> 其就等其拉话：「神国个秘密事干是拨尔拉好晓得个。若是外头人呢，就其拉看来，箇星样样事干都是比方介。<sup>12</sup> 是介个，『其拉看是会看见其，只是弗会明白；听是会听闻其，只是弗会晓得；尚恐怕回心转意，得着罪个饶恕。』\[Y. 6. 9, 10.\]」

<sup>13</sup> Yi teng gyi-lah wô, “Keh-go pi-fông ng-lah wa feh hyiao-teh, dza neng-keo hyiao-teh long-tsong pi-fông ni? <sup>14</sup> Tsah *iang-ts* cü-kwu, ziu-z tsah dao-li. <sup>15</sup> Keh-sing *tsah* læ lu pin-yin go, ziu-z yiu dao-li tsah-kæn-go, gyi-lah ih tʽing-meng, Sah-dæn lih-kʽeh ziu læ, pô gyi-lah sing-li tsah-tih-go dao-li deh-leh-kyʽi-de. <sup>16</sup> Wa-yiu keh-sing tsah læ yiu zah-deo u-dông, ziu-z ih tʽing-meng keh-go dao-li, lih-kʽeh hwun-hwun-hyi-hyi tsih-ziu-go: <sup>17</sup> dæn-z sing-li m-neh keng-deo, peh-ko z dzæn-z-go; ʽeo-deo we-leh keh-go dao-li pʽong-djôh yiu w̆e-kyʽüoh pih-næn-go z-ken, lih-kʽeh ziu pæn-tih. <sup>18</sup> Tsah læ tsʽ-bang vong-li go, ziu-z tʽing-meng keh-go dao-li cü-kwu; <sup>19</sup> gyi kying-si-go zeo-meng, teng dzæ-veh-go hong-pʽin, teng yü-to-go s-yüoh, tseo-tsing-kyʽi tsô-sah keh-go dao-li, ziu m-dao-dzing-de. <sup>20</sup> Tsah læ hao nyi-nyüoh-li go, ziu-z tʽing-meng tsih-ziu keh-go dao-li cü-kwu; gyi yiu dao-dzing, yiu-teh-go *kyih* sæn-jih *be*, yiu-teh-go loh-jih *be*, yiu-teh-go ih-pah *be*.”

<sup>13</sup> 又等其拉话：「箇个比方尔拉还弗晓得，咋能够晓得拢总比方呢？<sup>14</sup> 扎秧子主顾，就是扎道理。<sup>15</sup> 箇星扎来路边沿个，就是有道理扎间个，其拉一听闻，<u>撒但</u>立刻就来，把其拉心里扎的个道理夺勒去了。<sup>16</sup> 还有箇星扎来有石头乌荡，就是一听闻箇个道理，立刻欢欢喜喜接受个。<sup>17</sup> 但是心里呒得根头，不过是暂时个。后头为了箇个道理碰着有委曲逼难个事干，立刻就𢲔跌。<sup>18</sup> 扎来刺棚缝里个，就是听闻箇个道理主顾。<sup>19</sup> 其今世个愁闷，等财物个哄骗，等余多个私欲，走进去遮煞箇个道理，就呒陶成了。<sup>20</sup> 扎来好泥浴里个，就是听闻接受箇个道理主顾。其有陶成，有得个结三十倍，有得个六十倍，有得个一百倍。」

<sup>21</sup> Yiæ-su yi teng gyi-lah wô, “*Nying* do-leh teng-tsæn, næn-dao fông læ teo-dong-ʽô, “ʽôh-tsia min-zông-ʽô, soh feh-z fông læ teng-dæ-zông go ma? <sup>22</sup> S-ʽô z-ken, m-yiu ih-yiang feh we hyin-cʽih-læ; ing-mun z-ken, m-yiu ih-yiang feh we lu-cʽih-læ. <sup>23</sup> Yiu ng-to we tʽing go cü-kwu, kæ tʽing.”

<sup>21</sup> <u>耶稣</u>又等其拉话：「人驮勒灯盏，难道放来斗桶下，或者眠床下，啥弗是放来灯台上个吗？<sup>22</sup> 私下事干，呒有一样弗会显出来；隐瞒事干，呒有一样弗会露出来。<sup>23</sup> 有耳朵会听个主顾，该听。」

<sup>24</sup> Yi teng gyi-lah wô, “Ng-lah sô tʽing-go, yüong kwu-djôh: ng-lah liang peh *nying-kô* dza-go, liang peh ng-lah yia we dza-go; ng-lah tʽing-go, yia we kô-tsʽeo peh ng-lah. <sup>25</sup> Ing-we yiu-go cü-kwu, wa iao kô-tsʽeo peh gyi; m̆-teh-go cü-kwu, lin gyi sô yiu-go yia iao teng gyi deh-leh-kyʽi.”

<sup>24</sup> 又等其拉话：「尔拉所听个，用顾着。尔拉量拨人家咋个，量拨尔拉也会咋个。尔拉听个，也会加凑拨尔拉。<sup>25</sup> 因为有个主顾，还要加凑拨其，呒得个主顾，连其所有个也要等其夺勒去。」

<sup>26</sup> *Yiæ-su* yi wô, “Jing-ming-go koh z ka-go: ôh-ziang nying tsah iang-ts læ di-yiang-li; <sup>27</sup> gyi nyih-nyih yia-yia kwʽeng-tao bô-kyʽi, keh iang-ts dza tsʽiu-miao do-kyʽi-læ-go, gyi tu feh teh-cü. <sup>28</sup> Ing-we di-yiang z-jün we sang tong-si; kyʽi-deo tsʽiu-miao, ʽeo-deo kyih-be, tsæ ʽeo-deo be li-hyiang hwu-tsiang. <sup>29</sup> <sup>\[1\]</sup>Tsiang yi-kying tsoh-de, ziu yüong lin-tao dong-siu; ing-we siu-keh-go z-ʽeo tao-de.

<sup>26</sup> <u>耶稣</u>又话：「神明个国是介个，恶像人扎秧子来地垟里。<sup>27</sup> 其日日夜夜困到爬起，箇秧子咋抽苗大起来个，其都弗得知。<sup>28</sup> 因为地垟自然会生东西。起头抽苗，后头结佩，再后头佩里向呼粻。<sup>29</sup> 粻已经足了<sup>\[1\]</sup>，就用镰刀动手，因为收割个时候到了。」

<sup>\[1\] *ʽÔh* *wô*, Dao joh-de. 或话，稻熟了。（原注）</sup>

<sup>30</sup> *Yiæ-su* yi wô, “Jing-ming-go koh ziang soh-si? tao-ti yüong soh-go pi-fông hao pi gyi? <sup>31</sup> Kʽo-pi-ziang ih-lih ka-tsʽæ-ts; tsah læ di-yiang-li, tʽin-væn-pah iang-ts li-deo z gyi ting siao-go: <sup>32</sup> tsah-lôh-ts we fah-cʽih-læ, dzing-leh pah-yiang tsʽæ-su cong-nyiang ting do-go; yi sang-cʽih do-do ô-ts; s-teh tʽin-li-go tiao hao deng-leh gyi tsô-ing u-dông.”

<sup>30</sup> <u>耶稣</u>又话：「神明个国像啥西？到底用啥个比方好比其？<sup>31</sup> 可比像一粒芥菜子，扎来地垟里，天凡百秧子里头是其顶小个。<sup>32</sup> 扎落仔会发出来，成勒百样菜蔬中央顶大个，又生出大大桠枝，使得天里个鸟好庉勒其遮荫乌荡。」

<sup>33</sup> Gyi yüong hyü-to keh-cü-ka pi-fông kông dao-li peh cong-nying tʽing, tsiao gyi-lah sô neng-keo tʽing go. <sup>34</sup> Ziah feh-z pi-fông, feh teng gyi-lah kông: ʽeo-deo zi læ-tong z-ʽeo, ziu ka-shih long-tsong z-ken peh Gyi meng-du ming-bah.

<sup>33</sup> 其用许多箇株介比方讲道理拨众人听，照其拉所能够听个。<sup>34</sup> 若弗是比方，弗等其拉讲。后头自来东时候，就解说拢总事干拨其门徒明白。

<sup>35</sup> KEH nyih yia-kwʽa, *Yiæ-su* teng meng-du wô, “Ah-lah hao du-ko tao keh-ngen kyʽi.” <sup>36</sup> Gyi-lah sæn-kʽæ-leh keh-dziao nying, pô Yiæ-su ziu-z-ka jün-li ta-kyʽi: yia yiu bih-tsah siao-jün dô-kô kyʽi. <sup>37</sup> Do-do fong-shü ziu fah-tsôh; lông pʽah-tsing jün-li; jün yi-kying iao mun-de. <sup>38</sup> Yiæ-su læ jün ʽeo-sao din-leh tsing-deo kwʽeng-joh-tih: *meng-du* ziu eo Gyi diao-kao, teng Gyi wô, “Sin-sang, ah-lah tao-meh, Ng tao feh kwun-tsiang ma?” <sup>39</sup> Gyi ziu bô-kyʽi-læ, tsah-vah fong, yi dziao-leh hæ z-ka wô, “Zing-tæn-lôh, vong hyiang.” Fong ziu hyih-de, ziu tʽa-tʽa-bing-bing-de. <sup>40</sup> *Yiæ-su* teng gyi-lah wô, “Ng-lah tæn-ts dza-we ka siao? dza-we m-neh siang-sing-go sing?” <sup>41</sup> Gyi-lah do-nyiang kyʽih-hoh, dô-kô kông-læ-kông-kyʽi, z-ka wô, “Keh-go Nying tao-ti dza-go? lin fong teng hæ tu we i-jing Gyi!”

<sup>35</sup> 箇日夜快，<u>耶稣</u>等门徒话：「阿拉好渡过到箇岸去。」<sup>36</sup> 其拉散开了箇潮人，把<u>耶稣</u>就是介船里带去。也有别只小船大家去。<sup>37</sup> 大大风水就发作，浪拍进船里，船已经要满了。<sup>38</sup> <u>耶稣</u>来船后梢垫勒枕头困熟的。门徒就讴其调觉，等其话：「先生，阿拉倒没，尔倒弗管账吗？」<sup>39</sup> 其就爬起来，责罚风，又朝勒海是介话：「静带落，甮响。」风就歇了，就太太平平了。<sup>40</sup> <u>耶稣</u>等其拉话：「尔拉胆子咋会介小？咋会呒得相信个心？」<sup>41</sup> 其拉大样吃𢞕，大家讲来讲去，是介话：「箇个人到底咋个？连风等海都会依顺其！」

---

### Mk. V.

GYI-LAH tao te-ngen, Kyüô-da-lah di-fông. <sup>2</sup> Yiæ-su zông jün, ziu pʽong-djôh ih-go dzong veng-kʽo-li ka tseo-cʽih-læ-go nying, yiu ao-tsao kyü vu-tih, <sup>3</sup> su-djông z deng læ veng-kʽo-li; nying-kô, ziu-z yüong lin-diao, yia feh neng-keo so-leh gyi: <sup>4</sup> ing-we yiu liao-kʽao teng lin-diao le-tsʽ so-leh gyi, keh-sing lin-diao be gyi cih-dön, liao-kʽao be gyi long-diao; m-nying neng-keo cü-voh gyi. <sup>5</sup> Nyih-nyih yia-yia dziang-tʽong læ sæn-li teng veng-kʽo-li yüô-yüô-si, yi do-leh zah-deo zi tang-sông zi.

其拉到对岸，<u>加大拉</u>地方。<sup>2</sup> <u>耶稣</u>上船，就碰着一个从坟窠里介走出来个人，有鏖糟鬼附的，<sup>3</sup> 素常是庉来坟窠里。人家，就是用链条，也弗能够锁勒其。<sup>4</sup> 因为有镣铐等链条屡次锁勒其，箇星链条被其折断，镣铐被其弄掉，呒人能够制服其。<sup>5</sup> 日日夜夜长通来山里等坟窠里嗄嗄嘶，又驮勒石头自打伤自。

<sup>6</sup> Yün-yün kʽen-kyin Yiæ-su, ziu peng-long-læ pa Gyi, <sup>7</sup> wæ-wæ eo-hyiang, z-ka wô, “Ting kao Jing-ming-go Ng-ts Yiæ-su, ngô teng Ng yiu soh-go siang-ken? ngô kʽao-djôh Jing-ming-go ming-deo gyiu-kʽeng Ng, m-nao mo-næn ngô.” <sup>8</sup> (Ing-we *Yiæ-su* yi-kying teng gyi wô, “Ng ao-tsao kyü, dzong keh-go nying yüong tseo-cʽih-læ.”) <sup>9</sup> *Yiæ-su* meng gyi, “Ng soh-go ming-z?” Gyi we-teh, z-ka wô, “Ngô ming-z kyiao-leh ‘Ying’; ing-we ah-lah yiu hyü-to.” <sup>10</sup> *Kyü* ziu tsæ-sæn gyiu-kʽeng Yiæ-su, m-nao ken gyi-lah cʽih keh-go di-fông. <sup>11</sup> Læ keh-deo, sæn-li siang-gying, yiu ih-do-dziao nyi-cü læ-kæn kyʽüoh zih: <sup>12</sup> long-tsong kyü gyiu-kʽeng Gyi, z-ka wô, “Hao peh ah-lah tao nyi-cü de-li kyʽi, tseo-tsing gyi li-hyiang.” <sup>13</sup> Yiæ-su ziu ing-hyü gyi-lah. Keh-sing ao-tsao kyü tseo-cʽih-læ, tseo-tsing nyi-cü li-hyiang: keh-dziao nyi-cü ziu tsʽön-lôh sæn-ngæn, deo-leh hæ-li; (iah-læ yiu nyi-tsʽin tsah-su;) tu læ hæ-li ih-sah-de.

<sup>6</sup> 远远看见<u>耶稣</u>，就奔拢来拜其，<sup>7</sup> 怀怀讴响，是介话：「顶高神明个儿子<u>耶稣</u>，我等尔有啥个相干？我靠着神明个名头求恳尔，呒得好磨难我。」<sup>8</sup> （因为<u>耶稣</u>已经等其话：「尔鏖糟鬼，从箇个人用走出来。」）<sup>9</sup> <u>耶稣</u>问其：「尔啥个名字？」其回答，是介话：「我名字叫勒『营』，因为阿拉有许多。」<sup>10</sup> 鬼就再三求恳<u>耶稣</u>，呒得好赶其拉出箇个地方。<sup>11</sup> 来箇头，山里相近，有一大潮泥猪来间吃食。<sup>12</sup> 拢总鬼求恳其，是介话：「好拨阿拉到泥猪队里去，走进其里向。」<sup>13</sup> <u>耶稣</u>就应许其拉。箇星鏖糟鬼走出来，走进泥猪里向。箇潮泥猪就窜落山岩，投勒海里，（约来有二千只数）都来海里溢煞了。

<sup>14</sup> Kʽen nyi-cü go nying peng-kyʽi, tʽong-cü zing-li teng hyiang-ʽô nying. Gyi-lah ziu tseo-cʽih-læ, iao kʽen-kʽen keh-kyʽi z-ken: <sup>15</sup> tseo tao Yiæ-su u-sen, kʽen-kyin keh-go jih-mo cü-kwu, ziu-z tsao-yi yiu ih-ying *kyü* læ-tih-go cü-kwu, zo-tong; yiu i-zông cʽün-tih, nying yia tsʽing-tʽong-de: gyi-lah ziu pʽô-kyʽi-læ-de. <sup>16</sup> Keh-pæn *zin-deo* kʽen-kyin-go cü-kwu tʽong-cü gyi-lah, keh jih-mo-go nying teng keh-sing nyi-cü-go z-ken z dza-go. <sup>17</sup> Cong-nying ziu gyiu Yiæ-su li-kʽæ gyi-lah-go di-ka.

<sup>14</sup> 看泥猪个人奔起，通知城里等乡下人。其拉就走出来，要看看箇起事干。<sup>15</sup> 走到<u>耶稣</u>乌碎，看见箇个入魔主顾，就是早已有一营鬼来的个主顾，坐东，有衣裳穿的，人也清通了，其拉就怕起来了。<sup>16</sup> 箇班前头看见个主顾通知其拉，箇入魔个人等箇星泥猪个事干是咋个。<sup>17</sup> 众人就求<u>耶稣</u>离开其拉个地界。

<sup>18</sup> Yiæ-su lôh jün z-ʽeo, keh *zin-deo* jih-mo-go nying læ gyiu Yiæ-su peh gyi dô-kô tso-de. <sup>19</sup> Yiæ-su feh hyü gyi, fæn-hyiang teng gyi wô, “Ng Bao kyü oh-li tao zi-kô-nying u-sen kyʽi, tʽong-cü gyi-lah Cü teng ng tso dza-go z-ken, yi dza kʽo-lin ng.” <sup>20</sup> Gyi ziu kyʽi-de, læ Di-kyüô-po-li djün-kʽæ Yiæ-su teng gyi tso dza-go z-ken. Cong-nying tu hyi-gyi.

<sup>18</sup> <u>耶稣</u>落船时候，箇前头入魔个人来求<u>耶稣</u>拨其大家做队。<sup>19</sup> <u>耶稣</u>弗许其，反向等其话：「尔跑归屋里到自家人乌碎去，通知其拉主等尔做咋个事干，又咋可怜尔。」<sup>20</sup> 其就去了，来<u>地加波利</u>传开<u>耶稣</u>等其做咋个事干。众人都稀奇。

<sup>21</sup> YIÆ-SU zo jün tsæ du-ko tao te-ngen, yiu ih-do-dziao nying jü-long tao Gyi u-sen læ: Gyi læ hæ pin-yin læ-kæn.

<sup>21</sup> <u>耶稣</u>坐船再渡过到对岸，有一大潮人聚拢到其乌碎来，其来海边沿来间。

<sup>22</sup> Kwun jü-we-dông go nying cong-nyiang, yiu ih-go kyiao-leh Yiæ-lu tseo-læ; ih kʽen-kyin Yiæ-su, ziu boh-tao Gyi-go kyiah-ʽô, <sup>23</sup> tsæ-sæn gyiu Gyi, z-ka wô, “Ngô siao nön kwʽa ling-cong-de: *tsʽing* Ng læ, pô siu en gyi ih-en, i gyi; gyi ziu we weh-de.” <sup>24</sup> *Yiæ-su* teng gyi dô-kô kyʽi; ih-do-dziao nying yia keng-leh Gyi, üong-leh Gyi kyʽi.

<sup>22</sup> 管聚会堂个人中央，有一个叫勒<u>睚鲁</u>走来，一看见<u>耶稣</u>，就伏倒其个脚下，<sup>23</sup> 再三求其，是介话：「我小囡快临终了，请尔来，把手按其一按，医其，其就会活了。」<sup>24</sup> <u>耶稣</u>等其大家去。一大潮人也跟勒其，拥勒其去。

<sup>25</sup> Yiu ih-go nyü-nying, sang-leh jih-nyi nyin hyüih-leo bing; <sup>26</sup> do-nyiang be hyü-to i-sang sô ʽæ, fi-diao gyi long-tsong kô-kyi, ih-ngæn m-neh tsʽô-tin, fæn-cün yü-kô li-ʽæ: <sup>27</sup> gyi tʽing-meng Yiæ-su z-ken, ziu læ *Yiæ-su* ʽeo-pe, keh-dziao nying cong-nyiang, tseo-læ, moh-moh Gyi i-zông: <sup>28</sup> ing-we gyi *sing* *li-hyiang* wô, “Ngô tsih-siao moh-moh Gyi i-zông, ziu yiu kyiu-sing de.” <sup>29</sup> Gyi hyüih-leo-go bing-nyün lih-kʽeh ts-djü; gyi kyi-sing ziu teh-cü keh-go bing i-hao-de. <sup>30</sup> Yiæ-su sing-li hyiao-teh dzong Gyi sing-zông yiu neng-ken tseo-cʽih-læ, ziu lih-kʽeh læ keh-dziao nying cong-nyiang nyin-tæn-cün, wô, “Z jü moh Ng-go i-zông?” <sup>31</sup> Meng-du teng Gyi wô, “Ng kʽen-kyin keh-dziao nying a-djôh Ng; dza-we wô, Z jü moh Ngô ni?” <sup>32</sup> *Yiæ-su* dön-kyʽün kʽen-kʽen, iao kʽen-kyin tso keh z-ken go nyü-nying. <sup>33</sup> Keh nyü-nying hah-leh gwah-gwah-teo, hyiao-teh zi-go sing-zông tso-ko-go z-ken, ziu læ boh-tao Gyi-go min-zin, pô long-tsong z-ken lao-jih wô hyiang Gyi dao. <sup>34</sup> Yiæ-su teng gyi wô, “Nön, z ng siang-sing-go sing kyiu ng: hao en-en-w̆eng-w̆eng kyʽi; peh ng bing djün-yü z-de.”

<sup>25</sup> 有一个女人，生勒十二年血漏病，<sup>26</sup> 大样被许多医生所害，费掉其拢总家计，一眼呒得瘥点，反转愈加厉害。<sup>27</sup> 其听闻<u>耶稣</u>事干，就来<u>耶稣</u>后背，箇潮人中央，走来，摸摸其衣裳。<sup>28</sup> 因为其心里向话：「我只消摸摸其衣裳，就有救星了。」<sup>29</sup> 其血漏个病源立刻止住，其肌身就得知箇个病医好了。<sup>30</sup> <u>耶稣</u>心里晓得从其身上有能干走出来，就立刻来箇潮人中央扭带转，话：「是谁摸尔个衣裳？」<sup>31</sup> 门徒等其话：「尔看见箇潮人挨着尔，咋会话，是谁摸我呢？」<sup>32</sup> <u>耶稣</u>团圈看看，要看见做箇事干个女人。<sup>33</sup> 箇女人吓勒刮刮抖，晓得自个身上做过个事干，就来伏倒其个面前，把拢总事干老实话向其道。<sup>34</sup> <u>耶稣</u>等其话：「囡，是尔相信个心救尔。好安安稳稳去，拨尔病痊愈是了。」

<sup>35</sup> Wa læ-tong kông-go z-ʽeo, yiu nying dzong kwun jü-we-dông cü-kwu *oh-li* tseo-læ wô, “Ng-go nön si-de: ʽo-yüong tsæ eo Sin-sang dziah-lih?” <sup>36</sup> Yiæ-su tʽing-meng *gyi-lah* læ-tih kông keh-go shih-wô, ziu teng kwun jü-we-dông cü-kwu wô, “Hao-vong pʽô; tsih iao siang-sing z-de.” <sup>37</sup> Yiæ-su, djü-leh Pe-teh, Yüô-kôh, teng Yüô-kôh-go hyüong-di Iah-ʽen ts-nga, feh hyü bih-nying keng-leh Gyi kyʽi. <sup>38</sup> Tseo tao kwun jü-we-dông cü-kwu-go oh-li; kʽen-kyin gyi-lah nao-nyih-bang-sang, læ-kæn ʽao-li-da-kʽoh: <sup>39</sup> ziu tseo-tsing-kyʽi, teng gyi-lah wô, “Dza-we ka nao-nyih-bang-sang læ-tong kʽoh? Nyiang-ts m-neh si-de, z kwʽeng-joh-tih.” <sup>40</sup> Gyi-lah ziu lang-siao Gyi. Yiæ-su peh gyi-lah long-tsong tseo-cʽih, ziu ta-leh nyiang-ts-go tia-nyiang teng keng Gyi go cü-kwu, tseo-tsing nyiang-ts kwʽeng-go vông-li; <sup>41</sup> nyiah-leh gyi siu, teng gyi wô, “Da-li-da, kwu-mi:” fæn-cʽih-læ ziu-z, “Nyiang-ts, Ngô eo ng bô-kyʽi,” go ka-shih. <sup>42</sup> Nyiang-ts lih-kʽeh bô-kyʽi, we tseo-de: gyi nyin-kyi yiu jih-nyi shü de. Gyi-lah long-do hyi-gyi. <sup>43</sup> *Yiæ-su* ziu tsæ-sæn ting-côh gyi-lah, m-nao peh nying-kô teh-cü keh-kyʽi z-ken: yi eo gyi-lah i-tin peh nyiang-ts kyʽüoh-kyʽüoh.

<sup>35</sup> 还来东讲个时候，有人从管聚会堂主顾屋里走来话：「尔个囡死了，何用再讴先生着力？」<sup>36</sup> <u>耶稣</u>听闻其拉来的讲箇个说话，就等管聚会堂主顾话：「好甮怕，只要相信是了。」<sup>37</sup> <u>耶稣</u>，除了<u>彼得</u>、<u>雅各</u>、等<u>雅各</u>个兄弟<u>约翰</u>之外，弗许别人跟勒其去。<sup>38</sup> 走到管聚会堂主顾个屋里，看见其拉闹热彭生，来间号泪大哭，<sup>39</sup> 就走进去，等其拉话：「咋会介闹热彭生来东哭？娘子呒得死了，是困熟的。」<sup>40</sup> 其拉就冷笑其。<u>耶稣</u>拨其拉拢总走出，就带勒娘子个爹娘等跟其个主顾，走进娘子困个房里，<sup>41</sup> 捏勒其手，等其话：「大利大，古米。」翻出来就是，「娘子，我讴尔爬起。」个解说。<sup>42</sup> 娘子立刻爬起，会走了，其年纪有十二岁了。其拉弄大稀奇。<sup>43</sup> <u>耶稣</u>就再三叮嘱其拉，呒得好拨人家得知箇起事干。又讴其拉挔点拨娘子吃吃。

---

### Mk. VI.

*YIÆ-SU* li-kʽæ keh-deo, tseo tao Zi-go peng di-fông: meng-du keng-leh Gyi kyʽi.

<u>耶稣</u>离开箇头，走到自个本地方，门徒跟勒其去。

<sup>2</sup> Tao en-sih-nyih Gyi læ jü-we-dông-li kông dao-li: yiu hyü-to nying tʽing-meng, ziu kyʽih-hoh, z-ka wô, “Keh-go Nying dzong ʽah-li ka teh-djôh keh-sing z-ken? sô s-peh Gyi go tsʽong-ming dza do ni, we tsʽing-siu tso-cʽih ka do jing-tsih læ! <sup>3</sup> Gyi kyʽi feh-z Mô-li-üô-go Ng-ts, keh-go moh-ziang s-vu ma? *Kyʽi* *feh-z* Yüô-kôh, Iah-si, Yiu-da, Si-meng-go Hyüong-di ma? Gyi tsi-me kyʽi feh-z ah-lah dông-deo djü-tong ma?” Ziu in-tseng kyʽi-diao Gyi. <sup>4</sup> Yiæ-su teng gyi-lah wô, “Sin-cü-nying, ziah feh-z læ gyi-zi-go di-fông, zi-go tsʽing-kyün, zi-go oh-lô, tsæ-ve m-tʽi-min-go.”

<sup>2</sup> 到安息日其来聚会堂里讲道理。有许多人听闻，就吃𢞕，是介话：「箇个人从何里介得着箇星事干？所赐拨其个聪明咋大呢，会亲手做出介大神迹来！<sup>3</sup> 其岂弗是<u>马利亚</u>个儿子，箇个木匠师父吗？岂弗是<u>雅各</u>、<u>约西</u>、<u>犹大</u>、<u>西门</u>个兄弟吗？其姊妹岂弗是阿拉荡头住东吗？」就嫌憎弃掉其。<sup>4</sup> <u>耶稣</u>等其拉话：「先知人，若弗是来其自个地方，自个亲眷，自个屋落，再𫧃呒体面个。」

<sup>5</sup> Keh-lah læ keh-deo feh neng-keo tso soh-go jing-tsih, tsih-yiu siu en-en kyi-go bing-nying, i gyi hao. <sup>6</sup> Ping-tsʽia hyi-gyi gyi-lah feh siang-sing-go sing. Ziu tseo-pin dön-kyʽün-go hyiang-tsʽeng læ-tih kông dao-li.

<sup>5</sup> 箇拉来箇头弗能够做啥个神迹，只有手按按几个病人，医其好。<sup>6</sup> 并且稀奇其拉弗相信个心。就走遍团圈个乡村来的讲道理。

<sup>7</sup> *YIÆ-SU* eo-long jih-nyi-go meng-du, liang-liang tah-pæn tsʽa gyi-lah kyʽi; s-peh gyi-lah gyün-ping *hao* *cü-voh* ao-tsao kyü: <sup>8</sup> yi feng-fu gyi-lah, djü-leh bông ts-nga, ih-ngæn m-nao ta lu-zông yüong-go tong-si; ʽôh-tsia pao-voh, ʽôh-tsia kyʽüoh-zih, ʽôh-tsia liao-kyiao-li-go dong-din, tu m-nao ta: <sup>9</sup> tsih-yiu ʽa cʽün-ts; yia m-nao cʽün shông-be i-zông. <sup>10</sup> Yi teng gyi-lah wô, “Ze-bin soh-go di-fông ng-lah tseo-tsing ih-veng nying-kô, ziu hao keh-deo deng-lôh, ih-dzih tao kyʽi-go z-ʽeo. <sup>11</sup> Ziah yiu nying feh kʽeng tsih-ziu ng-lah, feh kʽeng tʽing ng-lah go, hao li-kʽæ gyi, hwah-diao ng-lah kyiah-ti-ʽô-go na-nyi peh gyi-lah tso te-tsing. Ngô tsing wô-hyiang ng-lah dao, Tao sing-pʽun nyih-ts, Sô-to-mô teng Ngo-mo-lah-go ying-vah pi keh-go zing-li wa kyʽing-kʽo.”

<sup>7</sup> <u>耶稣</u>讴拢十二个门徒，两两搭班差其拉去，赐拨其拉权柄好制服鏖糟鬼。<sup>8</sup> 又吩咐其拉，除了棒之外，一眼呒得好带路上用个东西。或者包袱，或者吃食，或者缭缴里个铜钿，都呒得好带。<sup>9</sup> 只有鞋穿仔，也呒得好穿双倍衣裳。<sup>10</sup> 又等其拉话：「随便啥个地方尔拉走进一份人家，就好箇头庉落，一直到去个时候。<sup>11</sup> 若有人弗肯接受尔拉，弗肯听尔拉个，好离开其，甩掉尔拉脚底下个淖泥拨其拉做对证。我真话向尔拉道，到审判日子，<u>所多玛</u>等<u>蛾摩拉</u>个刑罚比箇个城里还轻可。」

<sup>12</sup> *Meng-du* tseo-cʽih-kyʽi djün dao-li, *eo* nying we-sing-cün-i: <sup>13</sup> ping-tsʽia ken-cʽih hyü-to kyü; yi do-leh yiu fu hyü-to sang-bing cü-kwu, i gyi hao.

<sup>12</sup> 门徒走出去传道理，讴人回心转意。<sup>13</sup> 并且赶出许多鬼，又驮勒油傅许多生病主顾，医其好。

<sup>14</sup> <sup>\[1\]</sup>Hyi-lih wông tʽing-meng, (ing-we Yiæ-su-go ming-sing yi-kying yiang-kʽæ-de,) ziu wô, “ʽAng-si-li-go Iah-ʽen dzong si-nying cong-nyiang weh-cün-læ-de; keh-lah we hyin-cʽih keh-sing jing-tsih læ.” <sup>15</sup> Yiu-sing nying wô, “Z Yi-li-üô:” yiu-sing wô, “Z sin-cü-nying, ʽôh-tsia ziang ih-go *kwu-z-tsin* sin-cü-nying ka.” <sup>16</sup> Hyi-lih ih tʽing-meng, wô, “Keh ziu-z ngô sô tsæn gyi deo go Iah-ʽen: gyi z dzong si-nying cong-nyiang weh-cün-læ-go.”

<sup>14</sup> <u>希律</u>王听闻（因为<u>耶稣</u>个名声已经扬开了），就话：「行洗礼个<u>约翰</u>从死人中央活转来了，箇拉会显出箇星神迹来。」<sup>15</sup> 有星人话：「是<u>以利亚</u>。」有星话：「是先知人，或者像一个古时节先知人介。」<sup>16</sup> <u>希律</u>一听闻，话：「箇就是我所斩其头个<u>约翰</u>，其是从死人中央活转来个。」

<sup>17</sup> Keh-go Hyi-lih *zin-deo* <sup>\[1\]</sup>we-leh gyi hyüong-di Fi-lih-go lao-nyüing Hyi-lo-ti-go z-ken, tsʽa nying kʽô Iah-ʽen, bo gyi læ lao-kæn-li; Hyi-lih z cʽü Hyi-lo-ti. <sup>18</sup> Iah-ʽen teng Hyi-lih wô, “Ng feh ing-kæ cʽü hyüong-di-go lao-nyüing.” <sup>19</sup> Keh-lah Hyi-lo-ti ün-ʽeng Iah-ʽen, tang-sön sah gyi; tsih-z feh neng-keo. <sup>20</sup> Ing-we Hyi-lih hyiao-teh Iah-ʽen tso-nying yi tsing-dzih yi sing-jün, keh-lah pʽô-gyü gyi, <sup>\[2\]</sup>pao-wu gyi; wa-yiu tʽing gyi kông ziu tso hyü-to z-ken, ping-tsʽia hwun-hyi tʽing gyi. <sup>21</sup> <sup>\[3\]</sup>Tao-leh ih-go kyi-we-go nyih-ts, ziu-z Hyi-lih læ gyi-go sang-nyih bæn-tsiu, tsʽing keh-sing do kwun-fu, tsʽin-tsong, teng Kyüô-li-li kwe-djong-go nying; <sup>22</sup> keh Hyi-lo-ti-go nön tseo-tsing-læ tʽiao-vu, peh Hyi-lih teng dong-zih-go nying-kʽah tu hwun-hyi; koh-wông ziu teng nyiang-ts wô, “Ze ng iao soh-si tao ng, ngô ziu peh ng.” <sup>23</sup> Ping-tsʽia teng gyi vah ih-go tsiu, z-ka wô, “Feh-leng tʽao ngô soh-si, ziu-z ngô koh-kô ih-pun, ngô tu we peh ng.” <sup>24</sup> Nyiang-ts ziu tseo-cʽih, teng ah-nyiang wô, “Ngô hao tʽao soh-go tong-si?” Ah-nyiang wô, “ʽAng-si-li Iah-ʽen-go deo.” <sup>25</sup> Gyi ziu kwʽa-kwʽa tseo-tsing-kyʽi kyin koh-wông, tʽao gyi, z-ka wô, “Ngô iao ng pô ʽAng-si-li Iah-ʽen-go deo, bun-li tsi-ts, lih-kʽeh s-peh ngô.” <sup>26</sup> Koh-wông do-nyiang iu-meng; tsih-z we-leh vah-ko-tsiu, yi we-leh dong-zih-go nying-kʽah læ-tong, feh iao we-foh gyi. <sup>27</sup> Koh-wông ziu tsʽa <sup>\[4\]</sup>kwe-ts-siu, feng-fu kyʽi do Iah-ʽen-go deo. Gyi ziu kyʽi, læ lao-kæn-li tsæn Iah-ʽen-go deo; <sup>28</sup> pô deo bun-li tsi-ts do-læ peh nyiang-ts: nyiang-ts do-kyʽi peh gyi ah-nyiang. <sup>29</sup> Iah-ʽen-go meng-du tʽing-meng, ziu læ pô gyi s-siu tsông-leh veng-mo-li.

<sup>17</sup> 箇个<u>希律</u>前头为了其兄弟<u>腓力</u>个老𭑸<u>希罗底</u>个事干<sup>\[1\]</sup>，差人抲<u>约翰</u>，缚其来牢监里。<u>希律</u>是娶<u>希罗底</u>。<sup>18</sup> <u>约翰</u>等<u>希律</u>话：「尔弗应该娶兄弟个老𭑸。」<sup>19</sup> 箇拉<u>希罗底</u>冤恨<u>约翰</u>，打算杀其，只是弗能够。<sup>20</sup> 因为<u>希律</u>晓得<u>约翰</u>做人又正直又圣善，箇拉怕惧其，保护<sup>\[2\]</sup>其，还有听其讲就做许多事干，并且欢喜听其。<sup>21</sup> 到了一个机会个日子<sup>\[3\]</sup>，就是<u>希律</u>来其个生日办酒，请箇星大官府、千总、等<u>加利利</u>贵重个人。<sup>22</sup> 箇<u>希罗底</u>个囡走进来跳舞，拨<u>希律</u>等同席个人客都欢喜，国王就等娘子话：「随尔要啥西到尔，我就拨尔。」<sup>23</sup> 并且等其罚一个咒，是介话：「弗论讨我啥西，就是我国家一半，我都会拨尔。」<sup>24</sup> 娘子就走出，等阿娘话：「我好讨啥个东西？」阿娘话：「行洗礼<u>约翰</u>个头。」<sup>25</sup> 其就快快走进去见国王，讨其，是介话：「我要尔把行洗礼<u>约翰</u>个头，盘里𣥼仔，立刻赐拨我。」<sup>26</sup> 国王大样忧闷，只是为了罚过咒，又为了同席个人客来东，弗要回复其。<sup>27</sup> 国王就差刽子手<sup>\[4\]</sup>，吩咐去驮<u>约翰</u>个头。其就去，来牢监里斩<u>约翰</u>个头，<sup>28</sup> 把头盘里𣥼仔驮来拨娘子。娘子驮去拨其阿娘。<sup>29</sup> <u>约翰</u>个门徒听闻，就来把其尸首葬勒坟墓里。

<sup>\[1\] Y. ʽE. 30. 耶（稣）后（头）30（年）。（原注）</sup></sup>

<sup>\[2\] *ʽOh wô*, kʽen-djong. 或话看重。（原注）</sup>

<sup>\[3\] Y. ʽE. 32. 耶（稣）后（头）32（年）。（原注）</sup>

<sup>\[4\] *ʽÔh wô*, gying-sing-ping. 或话近身兵。（原注）</sup>

<sup>30</sup> S-DU jü-long tao Yiæ-su u-sen læ, pô yiang-yiang sô tso-go z-ken, sô kông-go dao-li, tu tʽong-cü Gyi. <sup>31</sup> *Yiæ-su* ziu teng gyi-lah wô, “Ng-lah zi hao s-ʽô tao ih-tʽah kwʽông-iæ di-fông kyʽi tsiang-sih ih-zông.” Ing-we læ-læ-kyʽi-kyʽi-go nying to, lin kyʽüoh-væn tu m-kong-fu. <sup>32</sup> Gyi-lah ziu lôh jün, s-ʽô tao ih-tʽah kwʽông-iæ di-fông kyʽi-de.

<sup>30</sup> 使徒聚拢到<u>耶稣</u>乌碎来，把样样所做个事干，所讲个道理，都通知其。<sup>31</sup> <u>耶稣</u>就等其拉话：「尔拉自好私下到一埭旷野地方去将息一晌。」因为来来去去个人多，连吃饭都呒工夫。<sup>32</sup> 其拉就落船，私下到一埭旷野地方去了。

<sup>33</sup> Yiu ih-do-dziao nying kʽen-kyin gyi-lah kyʽi, yiu hyü-to nying-teh Yiæ-su go; ziu dzong kôh zing-li bu-ʽang-peng-long tao keh-deo, ping-tsʽia sin-jü gyi-lah tseo-tao, yi jü-long Gyi u-sen læ. <sup>34</sup> Yiæ-su tseo-cʽih-læ, kʽen-kyin yiu ih-do-dziao nying, ziu fah dz-pe-sing æ-lin gyi-lah, ing-we tsing-ziang m-nying dzing-kwun-go yiang ka; Gyi ziu pô hyü-to z-ken kao-hyüing gyi-lah.

<sup>33</sup> 有一大潮人看见其拉去，有许多认得<u>耶稣</u>个，就从各城里步行奔拢到箇头，并且先如其拉走到，又聚拢其乌碎来。<sup>34</sup> <u>耶稣</u>走出来，看见有一大潮人，就发慈悲心哀怜其拉，因为正像呒人成管个羊介，其就把许多事干教训其拉。

<sup>35</sup> Z-ʽeo yi-kying dzi-de, meng-du tseo-long-læ, teng Gyi wô, “Dông-deo z kwʽông-iæ di-fông, z-ʽeo yi-kying dzi-de; <sup>36</sup> hao sæn-kʽæ keh-sing nying, peh gyi-lah tao dön-kyʽün hyiang-ʽô teng tsʽeng-zông, zi kyʽi ma kyʽüoh-zih: ing-we gyi-lah m-kao soh-go hao kyʽüoh.” <sup>37</sup> Yiæ-su we-teh gyi-lah, wô, “Ng-lah hao peh gyi-lah kyʽüoh.” *Meng-du* teng Gyi wô, “Ah-lah næn-dao hao kyʽi ma nyiæn-liang nying-ts-go mun-deo, feng peh gyi-lah kyʽüoh ma!” <sup>36</sup> Yiæ-su teng gyi-lah wô, “Ng-lah yiu kyi-go mun-deo læ-tong? hao kyʽi kʽen-kʽen-siang.” Gyi-lah kʽen-ko-ts wô, “Ng-go; wa-yiu liang-kwang ng.” <sup>39</sup> *Yiæ-su* ziu feng-fu gyi-lah peh cong-nying læ tsʽing-tsʽao tʽæn-li tsong-tang-tsong zo-tæn-lôh. <sup>40</sup> Gyi-lah ziu de-tang-de zo-lôh, ih-pah ih-de yia yiu, ng-jih ih-de yia yiu. <sup>41</sup> *Yiæ-su* do-leh keh ng-go mun-deo liang-kwang ng, deo dæ-kyʽi hyiang tʽin, coh-foh-ts; pô mun-deo pʽah-tæn-kʽæ, kao-fu meng-du hao pa læ gyi-lah min-zin: keh liang-kwang ng yia feng peh cong-nying. <sup>42</sup> Long-tsong tu kyʽüoh-ko, yi kyʽüoh-pao-de. <sup>43</sup> Siu-jih ling-se, yiu mun-mun jih-nyi læn; yi *siu-jih* kyʽüoh-dzing-go ng. <sup>44</sup> kyʽüoh keh-sing mun-deo go cü-kwu, nen iah-læ yiu ng-tsʽin.

<sup>35</sup> 时候已经迟了，门徒走拢来，等其话：「荡头是旷野地方，时候已经迟了。<sup>36</sup> 好散开箇星人，拨其拉到团圈乡下等村上，自去买吃食。因为其拉呒告啥个好吃。」<sup>37</sup> <u>耶稣</u>回答其拉，话：「尔拉好拨其拉吃。」门徒等其话：「阿拉难道好去买廿两银子个馒头，分拨其拉吃吗！」<sup>38</sup> <u>耶稣</u>等其拉话：「尔拉有几个馒头来东？好去看看相。」其拉看过仔话：「五个，还有两梗鱼。」<sup>39</sup> <u>耶稣</u>就吩咐其拉拨众人来青草滩里总打总坐带落。<sup>40</sup> 其拉就队打队坐落，一百一队也有，五十一队也有。<sup>41</sup> <u>耶稣</u>驮勒箇五个馒头两梗鱼，头抬起向天，祝福仔，把馒头𤖼带开，交付门徒好摆来其拉面前。箇两梗鱼也分拨众人。<sup>42</sup> 拢总都吃过，又吃饱了。<sup>43</sup> 收拾零碎，有满满十二篮，又收拾吃剩个鱼。<sup>44</sup> 吃箇星馒头个主顾，男约来有五千。

<sup>45</sup> *Yiæ-su* ze-siu tsʽe meng-du lôh jün, sin tao te-ngen Pah-sæ-da di-fông kyʽi; Zi iao teng tao sæn-kʽæ keh-do-dziao nying. <sup>46</sup> Teng gyi-lah bih-kʽæ-ts, ziu tao sæn-li kyʽi tao-kao.

<sup>45</sup> <u>耶稣</u>随手催门徒落船，先到对岸<u>伯赛大</u>地方去。自要等到散开箇大潮人。<sup>46</sup> 等其拉别开仔，就到山里去祷告。

<sup>47</sup> Yi-kying yia-kwʽa, keh-tsah jün læ hæ-go cong-nyiang, Yiæ-su doh-zi læ ngen-zông. <sup>43</sup> Kʽen-kyin meng-du jün tsʽang-leh ting kyʽih-lih, ing-we teo-fong-go yün-kwu; tông-yia mao s-kang z-ʽeo, tao gyi-lah u-sen kyʽi; z hæ min-teng ka tseo-leh-kyʽi; tang-tsiang iao tseo gyi-lah ko-deo. <sup>49</sup> Meng-du kʽen-kyin Gyi hæ min-teng læ-kæn tseo, dao-z ih-go hyin-ling, ziu wæ-wæ-hyiang eo-kyʽi-læ: <sup>50</sup> ing-we gyi-lah long-tsong kʽen-kyin Gyi, kyʽih-hoh-de. *Yiæ-su* lih-kʽeh teng gyi-lah kông ih-sing, z-ka wô, “Fông-sing; z Ngô; hao-vong pʽô.” <sup>51</sup> Ziu tseo-tsing gyi-lah jün-li; fong ziu sih-de. Gyi-lah sing-li veng-nga kyʽih-hoh, do-nyiang hyi-gyi. <sup>52</sup> Gyi-lah tsʽeng-feh-tao keh-sing mun-deo-go z-ken, ing-we gyi-lah-go sing ngang.

<sup>47</sup> 已经夜快，箇只船来海个中央，<u>耶稣</u>独自来岸上。<sup>48</sup> 看见门徒船撑勒顶吃力，因为斗风个缘故。当夜毛四更时候，到其拉乌碎去。是海面顶介走勒去，打账要走其拉过头。<sup>49</sup> 门徒看见其海面顶来间走，道是一个显灵，就怀怀响讴起来。<sup>50</sup> 因为其拉拢总看见其，吃𢞕了。<u>耶稣</u>立刻等其拉讲一声，是介话：「放心，是我，好甮怕。」<sup>51</sup> 就走进其拉船里，风就息了。其拉心里分外吃𢞕，大样稀奇。<sup>52</sup> 其拉忖弗到箇星馒头个事干，因为其拉个心硬。

<sup>53</sup> Gyi-lah ziu du-ko tao Keh-nyi-sah-leh di-fông, long ngen. <sup>54</sup> Dzong jün-li tseo-zông, nying-kô ziu nying-teh Yiæ-su; <sup>55</sup> peng-cün s-deh-lön-kyʽün di-fông, pô pʽu-pæn dæ-leh sang-bing cü-kwu, tʽing-meng Gyi læ ʽah-li, ziu dæ tao keh-deo. <sup>56</sup> Væn-pah *Yiæ-su* sô tseo-tsing-go, feh-leng zing-li, tsʽeng-zông, hyiang-ʽô, nying-kô pô sang-bing-go cü-kwu fông læ z-min-zông; gyiu-gyiu Gyi tæn-tsih peh gyi-lah en-en Gyi i-zông ken-den: z en-go cü-kwu tu hao-de.

<sup>53</sup> 其拉就渡过到<u>革尼撒勒</u>地方，拢岸。<sup>54</sup> 从船里走上，人家就认得<u>耶稣</u>，<sup>55</sup> 奔转四凸乱圈地方，把铺板抬勒生病主顾，听闻其来何里，就抬到箇头。<sup>56</sup> 凡百<u>耶稣</u>所走进个，弗论城里、村上、乡下，人家把生病个主顾放来市面上。求求其单只拨其拉按按其衣裳衦头，是按个主顾都好了。

---

### Mk. VII.

Yiu Fah-li-sæ nying teng kyi-go doh-shü-nying, dzong Yiæ-lu-sah-leng læ-go, dô-kô tseo tao Yiæ-su u-sen. <sup>2</sup> Kʽen-kyin Gyi kyi-go meng-du pô <sup>\[1\]</sup>feh kyih-zing-go siu læ-kæn kyʽüoh-væn; (ziu-z m-neh gyiang-ko-go siu;) keh-lah pʽi-bing. <sup>3</sup> (Ing-we Fah-li-sæ nying teng long-tsong Yiu-tʽa nying, iao siu tsu-tsong djün-lôh-læ-go kwu-tin, ziah feh-z <sup>\[2\]</sup>siao-siao-sing-sing gyiang-gyiang siu, feh kyʽüoh-væn. <sup>4</sup> Ping-tsʽia dzong z-min-zông *kyü-læ*, feh gyiang-gyiang yia feh kyʽüoh-go. Wa-yiu hyü-to bih-nyiang-kao z-ken z gyi-lah tsih-ziu iao pô-siu-go; ziu-z gyiang-gyiang pe-ts, un-tsæn, dong-beng, teng tʽah-zông keh-sing.) <sup>5</sup> Keh-tsao keh-sing Fah-li-sæ nying teng doh-shü-nying meng-meng Yiæ-su, wô, “Ng-go meng-du dza-we feh i tsu-tsong djün-lôh-læ-go kwu-tin, feh tsôh gyiang-siu ziu kyʽüoh-væn?”

有<u>法利赛</u>人等几个读书人，从<u>耶路撒冷</u>来个，大家走到<u>耶稣</u>乌碎。<sup>2</sup> 看见其几个门徒把弗洁净<sup>\[1\]</sup>个手来间吃饭；（就是呒得滰过个手）箇拉批评。<sup>3</sup> （因为<u>法利赛</u>人等拢总<u>犹太</u>人，要守祖宗传落来个古典，若弗是小小心心滰滰手<sup>\[2\]</sup>，弗吃饭。<sup>4</sup> 并且从市面上归来，弗滰滰也弗吃个。还有许多别样告事干是其拉接受要把守个，就是滰滰杯子、碗盏、铜盆、等榻上箇星。）<sup>5</sup> 箇遭箇星<u>法利赛</u>人等读书人问问<u>耶稣</u>，话：「尔个门徒咋会弗依祖宗传落来个古典，弗作滰手就吃饭？」

<sup>\[1\] *ʽÔh-wô*, se-djông-go. 或话，随常个。（原注）</sup>

<sup>\[1\] *ʽÔh-wô*, peh-djông; *ʽôh*, ih-dzih tao siu-tsang-cü-den; *ʽôh*, s gyün-deo gyiang. 或话，不常；或一直到手㬹株头；或，使拳头滰。（原注）</sup>

<sup>6</sup> Yiæ-su we-teh gyi-lah, wô, “Yi-sæ-üô ts-tin ng-lah kô-hao-nying yü-sin kông-go shih-wô jih-dzæ z-go, ziang gyi sia-tih, wô, ‘Keh-go pah-sing cü-pô kying-djong Ngô; tsih-z gyi-lah-go sing teng Ngô li-yün. <sup>7</sup> Gyi-lah yüong nying-go feng-fu tông *Jing-ming-go* kao-hyüing, z bah-lih-lih voh-z Ngô.’ \[Y. 29. 13.\] <sup>8</sup> Ing-we ng-lah z kyʽi-diao Jing-ming-go lih-fah, pô-siu nying djün-lôh-læ-go kwu-tin, ziang gyiang un-tsæn pe-ts: yi tso hyü-to keh-cong-ka z-ken.” <sup>9</sup> Yi teng gyi-lah wô, “Ng-lah jih-dzæ z <sup>\[1\]</sup>fi-diao Jing-ming-go lih-fah, deh-we kyʽi pô-siu ng-lah djün-lôh-læ-go kwu-tin. <sup>10</sup> Mo-si z-ka wô, ‘Yüong kying-djong ng-go vu-meo:’ \[C. 2O. 12.\] yi wô, ‘Zôh-mô ah-tia ʽôh-tsia ah-nyiang cü-kwu, pih iao bæn gyi si-ze.’ \[C. 21. 17.\] <sup>11</sup> Dæn-z ng-lah wô, Ziah yiu nying teng gyi ah-tia ʽôh-tsia ah-nyiang wô, Ngô ing-tông tao ng go hao-cʽü z Koh-pæn, ziu-z, tseng-kyʽi *peh* *Jing-ming* go ka-shih,—— <sup>12</sup> ng-lah ʽeo-deo feh hyü gyi tsæ do soh-go hao-cʽü kyʽi tao ah-tia teng ah-nyiang. <sup>13</sup> Z-ka, we-leh ng-lah djün-kʽæ-go kwu-tin, fi-diao Jing-ming-go dao-li. Ng-lah yi tso hyü-to keh-cong-ka z-ken.”

<sup>6</sup> <u>耶稣</u>回答其拉，话：「<u>以赛亚</u>指点尔拉假好人预先讲个说话实在是个，像其写的，话：『箇个百姓嘴巴敬重我，只是其拉个心等我离远。<sup>7</sup> 其拉用人个吩咐当神明个教训，是白力力服侍我。』\[Y. 29. 13.\] <sup>8</sup> 因为尔拉是弃掉神明个律法，把守人传落来个古典，像滰碗盏杯子，又做许多箇种介事干。」<sup>9</sup> 又等其拉话：「尔拉实在是废掉<sup>\[1\]</sup>神明个律法，特为去把守尔拉传落来个古典。<sup>10</sup> <u>摩西</u>是介话：『用敬重尔个父母。』\[C. 2O. 12.\] 又话：『𧮙骂阿爹或者阿娘主顾，必要办其死罪。』\[C. 21. 17.\] <sup>11</sup> 但是尔拉话，若有人等其阿爹或者阿娘话，我应当到尔个好处是各般，就是，尊起拨神明个解说，——<sup>12</sup> 尔拉后头弗许其再驮啥个好处去到阿爹等阿娘。<sup>13</sup> 是介，为了尔拉传开个古典，废掉神明个道理。尔拉又做许多箇种介事干。」

<sup>14</sup> *Yiæ-su* ziu eo long-tsong keh-dziao nying læ, teng gyi-lah wô, “Ng-lah cong-nying kæ tʽing Ngô, yia yüong ming-bah: <sup>15</sup> dzong nying-go nga-deo tseo-tsing-go tong-si feh neng-keo long gyi ao-tsao; tsih-yiu dzong gyi li-hyiang cʽih-læ-go, keh-sing z we long nying ao-tsao. <sup>16</sup> Yiu ng-to we tʽing go cü-kwu, kæ tʽing.”

<sup>14</sup> <u>耶稣</u>就讴拢总箇潮人来，等其拉话：「尔拉众人该听我，也用明白。<sup>15</sup> 从人个外头走进个东西弗能够弄其鏖糟，只有从其里向出来个，箇星是会弄人鏖糟。<sup>16</sup> 有耳朵会听个主顾，该听。」

<sup>17</sup> Yiæ-su li-kʽæ keh-dziao nying tseo-tsing oh-lô go z-ʽeo, meng-du ziu meng Gyi keh pi-fông-go i-s. <sup>18</sup> Gyi wô, “Lin ng-lah yia we z-ka feh ming-bah ma! Soh feh hyiao-teh, væn-pah dzong nga-deo tseo-tsing nying li-hyiang go feh neng-keo long gyi ao-tsao? <sup>19</sup> Ing-we m-neh tseo-tsing gyi sing-li, z *ʽang-lôh* du-bi; ziu ka-cʽih kʽang-ts-li: z-ka, gyi væn-pah sô kyʽüoh-go hwô ken-zing-de.” <sup>20</sup> Yi wô, “Dzong nying cʽih-læ-go, keh z we long gyi ao-tsao. <sup>21</sup> Ing-we dzong li-hyiang, nying-go sing-li fah-cʽih-læ-go, z yiu ôh-go tsʽeng-deo, tʽeo lao-nyüing, biao piao-ts, tso hyüong-siu, <sup>22</sup> tso dao-zeh, tʽen-dzæ, ôh-doh, kæn-tsô, eo s-yüoh, sang tu-gyi, teng pông-hwe, kyiao-ngao, gwông-vông, keh-sing. <sup>23</sup> Væn-pah keh-cü-ka w̆a-cʽü tu z dzong li-deo cʽih-læ, we long nying ao-tsao go.”

<sup>17</sup> <u>耶稣</u>离开箇潮人走进屋落个时候，门徒就问其箇比方个意思。<sup>18</sup> 其话：「连尔拉也会是介弗明白吗！啥弗晓得，凡百从外头走进人里向个弗能够弄其鏖糟？<sup>19</sup> 因为呒得走进其心里，是行落肚皮，就解出坑子里。是介，其凡百所吃个化干净了。」<sup>20</sup> 又话：「从人出来个，箇是会弄其鏖糟。<sup>21</sup> 因为从里向，人个心里发出来个，是有恶个忖头，偷老𭑸，嫖婊子，做凶手，<sup>22</sup> 做盗贼，贪财，恶毒，奸诈，讴私欲，生妒忌，等谤毁，骄傲，狂妄，箇星。<sup>23</sup> 凡百箇株介坏处都是从里头出来，会弄人鏖糟个。」

<sup>24</sup> *YIÆ-SU* dzong keh-deo dong-sing, tao Tʽe-lo Si-teng di-ka kyʽi: tseo-tsing ih-veng nying-kô, feh iao peh bih-nying teh-cü; tsih-z ing-mun-feh-læ. <sup>25</sup> Ing-we yiu ih-go nyü-nying, gyi siao nön be ao-tsao kyü vu-tih, tʽing-meng Yiæ-su-go z-ken, tseo-læ boh-tao Gyi-go kyiah-ʽô. <sup>26</sup> Keh-go nyü-nying z <sup>\[1\]</sup>Hyi-lah nying, sang læ Jü-li-Fi-nyi-kyi keh koh go: gyi gyiu Yiæ-su teng gyi nön ken-cʽih keh-go kyü. <sup>27</sup> Yiæ-su teng gyi wô, “Kæ peh ng-nô sin kyʽüoh-pao: m-neh hao do ng-nô-go kyʽüoh-zih tiu peh wun-kyi.” <sup>28</sup> Keh nyü-nying we-teh Gyi, wô, “Cü, z-go: ing-we wun-kyi læ coh-teng-ʽô yia kyʽüoh siao-nying tih-lôh-go ling-se.” <sup>29</sup> *Yiæ-su* teng gyi wô, “We-leh keh-kyü shih-wô, ng hao kyʽi; kyü yi-kying dzong ng-go nön tseo-cʽih-de.” <sup>30</sup> Gyi tseo tao oh-li; kʽen-kyin kyü yi-kying tseo-cʽih-de, nön læ min-zông-li kwʽeng-kæn.

<sup>24</sup> <u>耶稣</u>从箇头动身，到<u>推罗</u> <u>西顿</u>地界去。走进一份人家，弗要拨别人得知，只是隐瞒弗来。<sup>25</sup> 因为有一个女人，其小囡被鏖糟鬼附的，听闻<u>耶稣</u>个事干，走来伏倒其个脚下。<sup>26</sup> 箇个女人是<u>希腊</u>人<sup>\[1\]</sup>，生来<u>叙利腓尼基</u>箇国个。其求<u>耶稣</u>等其囡赶出箇个鬼。<sup>27</sup> <u>耶稣</u>等其话：「该拨儿囡先吃饱。呒得好驮儿囡个吃食丢拨黄狗。」<sup>28</sup> 箇女人回答其，话：「主，是个。因为黄狗来桌凳下也吃小人跌落个零碎。」<sup>29</sup> <u>耶稣</u>等其话：「为了箇句说话，尔好去，鬼已经从尔个囡走出了。」<sup>30</sup> 其走到屋里，看见鬼已经走出了，囡来眠床里困间。

<sup>\[1\] *ʽÔh-wô*, bih-koh-nying. 或话，别国人。（原注）</sup>

<sup>31</sup> *YIÆ-SU* li-kʽæ Tʽe-lo Si-teng di-ka, tang Di-kyüô-po-li di-fông ka cün-ko, dzing-gyiu tao Kyüô-li-li hæ pin-yin. <sup>32</sup> Yiu nying ta-leh ih-go long-bang yi z keh-zih-din cü-kwu læ, gyiu Yiæ-su siu en-en gyi. <sup>33</sup> *Yiæ-su* ling-leh gyi li-kʽæ keh-dziao nying tao s-ʽô u-dông; pô ts-deo l̆ong-tsing gyi ng-to-li, yi tʽu zæn-tʽu, en-en gyi zih-deo; <sup>34</sup> deo dæ-kyʽi hyiang tʽin, tʽæn ih-kʽeo kyʽi, teng gyi wô, “Yi-fah-da,” ziu-z “Hao kʽæ-kʽæ-læ” go ka-shih. <sup>35</sup> Gyi-go ng-to lih-kʽeh ziu kʽæ-de, zih-deo-go kyih ka-sæn, kông shih-wô ziu ʽao-sao-de.

<sup>31</sup> <u>耶稣</u>离开<u>推罗</u> <u>西顿</u>地界，打<u>地加波利</u>地方介转过，仍旧到<u>加利利</u>海边沿。<sup>32</sup> 有人带勒一个聋𦗭又是吃舌头主顾来，求<u>耶稣</u>手按按其。<sup>33</sup> <u>耶稣</u>领勒其离开箇潮人到私下乌荡，把指头弄进其耳朵里，又吐馋唾，按按其舌头，<sup>34</sup> 头抬起向天，叹一口气，等其话：「以法大」就是「好开开来」个解说。<sup>35</sup> 其个耳朵立刻就开了，舌头个结解散，讲说话就豪𢜶了。

<sup>36</sup> *Yiæ-su* ting-côh gyi-lah m-nao wô hyiang nying-kô dao: dæn-z yüih ting-côh, gyi-lah yüih-fah yiang-kʽæ. <sup>37</sup> Ping-tsʽia hyi-gyi tao gyih-deo, z-ka wô, “Gyi yiang-yiang z-ken tso-leh hao: keh-sing long-bang, we peh gyi tʽing; ô-ts, we peh gyi kông.”

<sup>36</sup> <u>耶稣</u>叮嘱其拉呒得好话向人家道。但是越叮嘱，其拉越发扬开。<sup>37</sup> 并且稀奇到极头，是介话：「其样样事干做勒好。箇星聋𦗭，会拨其听；哑子，会拨其讲。」

---

### Mk. VIII.

KEH-GO z-ʽeo yiu ih-do-dziao nying jü-long-tong, yi m-kao soh-go hao kyʽüoh, Yiæ-su ziu eo Gyi meng-du læ, teng gyi-lah wô, <sup>3</sup> “Ngô æ-lin keh-dziao nying, ing-we teng Ngô dô-kô læ-tong yi-kying sæn nyih de, *næn-kæn* m-kao hao kyʽüoh: <sup>3</sup> Ngô ziah peh gyi-lah ngo-leh kyü oh-li kyʽi, gyi-lah lu-li iao tʽeh-lih; ing-we yiu-sing z yün-yün ka læ-go.” <sup>4</sup> Meng-du we-teh Gyi, wô, “Dông-deo kwʽông-iæ di-fông, ʽah-li-læ yiu kyʽüoh-zih hao peh gyi-lah kyʽüoh-pao ni?” <sup>5</sup> *Yiæ-su* meng gyi-lah wô, “Ng-lah yiu kyi-go mun-deo læ-tong?” Gyi-lah wô, “Tsʽih-go.” <sup>6</sup> *Yiæ-su* ziu feng-fu keh-dziao nying di-yiang-li zo-tæn-lôh: do-leh keh tsʽih-go mun-deo, coh-zia-ts, pʽah-kʽæ, kao-fu meng-du hao pa-tæn-kʽæ; meng-du ziu pa læ keh-dziao nying min-zin. <sup>7</sup> Gyi-lah wa yiu kyi-kwang siao-siao-go ng: *Yiæ-su* *yi* coh-foh-ts, feng-fu yia z-ka kyʽi pa-kæn. <sup>8</sup> *Long-tsong* tu kyʽüoh-ko, yi kyʽüoh-pao-de: kyʽüoh-dzing-go ling-se siu-jih-long, yiu tsʽih læn. <sup>9</sup> kyʽüoh-go cü-kwu iah-læ yiu s-tsʽin nying. *Yiæ-su* ziu sæn-kʽæ gyi-lah.

箇个时候有一大潮人聚拢东，又呒告啥个好吃，<u>耶稣</u>就讴其门徒来，等其拉话：<sup>2</sup> 「我哀怜箇潮人，因为等我大家来东已经三日了，难间呒告好吃。<sup>3</sup> 我若拨其拉饿勒归屋里去，其拉路里要脱力，因为有星是远远介来个。」<sup>4</sup> 门徒回答其，话：「荡头旷野地方，何里来有吃食好拨其拉吃饱呢？」<sup>5</sup> <u>耶稣</u>问其拉话：「尔拉有几个馒头来东？」其拉话：「七个。」<sup>6</sup> <u>耶稣</u>就吩咐箇潮人地垟里坐带落，驮勒箇七个馒头，祝谢仔，𤖼开，交付门徒好摆带开，门徒就摆来箇潮人面前。<sup>7</sup> 其拉还有几梗小小个鱼。<u>耶稣</u>又祝福仔，吩咐也是介去摆间。<sup>8</sup> 拢总都吃过，又吃饱了。吃剩个零碎收拾拢，有七篮。<sup>9</sup> 吃个主顾约来有四千人。<u>耶稣</u>就散开其拉。

<sup>10</sup> Gyi ze-siu teng meng-du lôh jün, tao Da-mô-nu-da di-fông kyʽi. <sup>11</sup> Yiu Fah-li-sæ nying tseo-cʽih-læ, bun-meng Gyi, gyiu Gyi ih-go tʽin-li-go ziao-deo; *i-s* iao s-s Gyi. <sup>12</sup> Yiæ-su sing-li ziu tʽæn-kyʽi, z-ka wô, “Keh-go shü-dæ dza-we iao-siang gyiu ziao-deo ni? Ngô tsing wô hyiang ng-lah dao, Tsong feh hyin-cʽih ziao-deo peh keh-go shü-dæ kʽen.” <sup>13</sup> Ziu li-kʽæ gyi-lah, yi tseo-lôh jün, tao te-ngen kyʽi.

<sup>10</sup> 其随手等门徒落船，到<u>大玛努大</u>地方去。<sup>11</sup> 有<u>法利赛</u>人走出来，盘问其，求其一个天里个兆头，意思要试试其。<sup>12</sup> <u>耶稣</u>心里就叹气，是介话：「箇个世代咋会要想求兆头呢？我真话向尔拉道，总弗显出兆头拨箇个世代看。」<sup>13</sup> 就离开其拉，又走落船，到对岸去。

<sup>14</sup> *Meng-du* mông-kyi ta kyʽüoh-zih; gyi-lah jün-li m-kao bih-yiang læ-tong, tsih-yiu ih-go mun-deo. <sup>15</sup> *Yiæ-su* ting-côh gyi-lah, wô, “Yüong siao-sing kwu-djôh Fah-li-sæ nying-go kao-shü, teng Hyi-lih-go kao-shü.” <sup>16</sup> *Meng-du* ziu dô-kô nyi-leng, z-ka wô, “*Keh* *z* we-leh ah-lah m-neh mun-deo go yün-kwu.” <sup>17</sup> Yiæ-su hyiao-teh, ziu teng gyi-lah wô, “Ng-lah dza-we we-leh m-neh mun-deo læ-tih nyi-leng? Soh wa feh hyiao-teh, wa feh ming-bah ma? Ng-lah-go sing wa z ngang ma? <sup>18</sup> Ng-lah yiu ngæn-tsing dza-we feh we kʽen? yiu ng-to dza-we feh we tʽing? dza-we feh kyi-teh? <sup>19</sup> Ngô? zin-deo pʽah-kʽæ keh ng-go mun-deo feng peh ng-tsʽin nying, ng-lah siu-jih ling-se yiu mun-mun kyi læn?” Gyi-lah teng Gyi wô, “Jih-nyi.” <sup>20</sup> “Wa-yiu keh tsʽih-go *mun-deo* feng peh s-tsʽin nying, ng-lah siu-jih ling-se yiu mun-mun kyi læn?” Gyi-lah wô, “Tsʽih *læn*.” <sup>21</sup> Ziu teng gyi-lah wô, “*Ka-ni*, ng lah dza-we *wa* feh ming-bah?”

<sup>14</sup> 门徒忘记带吃食，其拉船里呒告别样来东，只有一个馒头。<sup>15</sup> <u>耶稣</u>叮嘱其拉，话：「用小心顾着<u>法利赛</u>人个酵水，等<u>希律</u>个酵水。」<sup>16</sup> 门徒就大家议论，是介话：「箇是为了阿拉呒得馒头个缘故。」<sup>17</sup> <u>耶稣</u>晓得，就等其拉话：「尔拉咋会为了呒得馒头来的议论？啥还弗晓得，还弗明白吗？尔拉个心还是硬吗？<sup>18</sup> 尔拉有眼睛咋会弗会看？有耳朵咋会弗会听？咋会弗记得？<sup>19</sup> 我前头𤖼开箇五个馒头分拨五千人，尔拉收拾零碎有满满几篮？」其拉等其话：「十二。」<sup>20</sup> 「还有箇七个馒头分拨四千人，尔拉收拾零碎有满满几篮？」其拉话：「七篮。」<sup>21</sup> 就等其拉话：「介呢，尔拉咋会还弗明白？」

<sup>22</sup> Tseo tao Pah-sæ-da; yiu nying ta ih-go hah-ts læ, gyiu Yiæ-su moh-moh gyi. <sup>23</sup> Gyi ziu l̆a-leh hah-ts-go siu, ling gyi tseo-cʽih hyiang-tsʽeng; keh-tsao tʽu zæn-tʽu læ gyi ngæn-tsing-li, pô siu en-en gyi, meng gyi yiu soh-si kʽen-kyin feh. <sup>24</sup> *Hah-ts* deo dæ-kyʽi kʽen-kʽen, z-ka wô, “Ngô kʽen-kyin nying, ziang jü ka, læ-tih tseo.” <sup>25</sup> Yi pô siu en-en gyi ngæn-tsing, peh gyi tsæ dæ-tæn-kyʽi kʽen-kʽen: gyi ziu zông-hao-nyiang, yiang-yiang tu kʽen-leh tsʽing-tʽong-de. <sup>26</sup> *Yiæ-su* eo gyi kyü oh-li kyʽi, z-ka wô, “M-nao tseo-tsing keh-go hyiang-tsʽeng kyʽi; yia m-nao wô hyiang hyiang-tsʽeng-li soh-go nying dao.”

<sup>22</sup> 走到<u>伯赛大</u>。有人带一个瞎子来，求<u>耶稣</u>摸摸其。<sup>23</sup> 其就拉勒瞎子个手，领其走出乡村，箇遭吐馋唾来其眼睛里，把手按按其，问其有啥西看见弗。<sup>24</sup> 瞎子头抬起看看，是介话：「我看见人，像树介，来的走。」<sup>25</sup> 又把手按按其眼睛，拨其再抬带起看看。其就上好样，样样都看勒清通了。<sup>26</sup> <u>耶稣</u>讴其归屋里去，是介话：「呒得好走进箇个乡村去，也呒得好话向乡村里啥个人道。」

<sup>27</sup> YIÆ-SU teng meng-du dong-sing, tao Kæ-sah-li-üô Fi-lih-pi keh-sing hyiang-tsʽeng kyʽi: lu-zông meng Gyi meng-du, wô, “Nying-kô wô Ngô z jü?” <sup>28</sup> Gyi-lah we-teh, z-ka wô, “*Yiu-teh* *wô* z ʽAng-si-li-go Iah-ʽen; yiu-teh *wô* z Yi-li-üô; wa-yiu *wô* z sin-cü-nying nen-cong ih-go.” <sup>29</sup> Yiæ-su teng gyi-lah wô, “Ng-lah wô Ngô z jü?” Pe-teh we-teh Gyi, wô, “Ng z keh-we Kyi-toh.” <sup>30</sup> Gyi ziu ting-côh gyi-lah, m-nao pô Gyi-go z-ken wô hyiang nying-kô dao.

<sup>27</sup> <u>耶稣</u>等门徒动身，到<u>该撒利亚</u> <u>腓力比</u>箇星乡村去。路上问其门徒，话：「人家话我是谁？」<sup>28</sup> 其拉回答，是介话：「有得话是行洗礼个<u>约翰</u>，有得话是<u>以利亚</u>，还有话是先知人内中一个。」<sup>29</sup> <u>耶稣</u>等其拉话：「尔拉话我是谁？」<u>彼得</u>回答其，话：「尔是箇位<u>基督</u>。」<sup>30</sup> 其就叮嘱其拉，呒得好把其个事干话向人家道。

<sup>31</sup> Keh-tsao *Yiæ-su* kao gyi-lah, wô, “Nying-go Ng-ts pih iao ziu hyü-to kwʽu-næn, peh tsiang-lao, tsi-s-deo, teng doh-shü-nying kyʽi-diao, peh gyi-lah long-sah, ko-leh sæn nyih yi weh-cün-læ.” <sup>32</sup> Gyi ming-tông-tông kông keh-go shih-wô. Pe-teh te-te Gyi, læn-tsu Gyi. <sup>33</sup> Yiæ-su nyin-cün, kʽen-kʽen meng-du, ziu tsah-vah Pe-teh, wô, “Sah-dæn tseo-ko: ing-we ng feh liu-sing Jing-ming-go z-ken, tæn *liu-sing* nying-go z-ken.”

<sup>31</sup> 箇遭<u>耶稣</u>教其拉，话：「人个儿子必要受许多苦难，拨长老、祭司头、等读书人弃掉，拨其拉弄煞，过了三日又活转来。」<sup>32</sup> 其明当当讲箇个说话。<u>彼得</u>𠡒𠡒其，拦阻其。<sup>33</sup> <u>耶稣</u>扭转，看看门徒，就责罚<u>彼得</u>，话：「<u>撒但</u>走过。因为尔弗留心神明个事干，单留心人个事干。」

<sup>34</sup> Ziu eo-long keh-dziao nying lin meng-du, teng gyi-lah wô, “Ziah yiu nying iao keng-djôh Ngô, ing-tông feh eo zi, pe-leh zi jih-z-kô, læ keng Ngô. <sup>35</sup> Væn-pah iao pao-djün zi <sup>\[1\]</sup>sing-ming cü-kwu, *fæn-cün* we sông-diao gyi; væn-pah we-leh Ngô teng foh-ing *kʽeng* sông-diao sing-ming cü-kwu, *fæn-cün* we pao-djün gyi. <sup>36</sup> Ziah yiu nying teh-djôh pin-tʽin-ʽô-go *dzæ-veh*, shih-diao zi-go <sup>\[1\]</sup>weh-ling, ka yiu soh-go ih-cʽü ni? <sup>37</sup> ʽÔh-tsia ih-go nying hao pô soh-go tong-si kyʽi cʽü-joh gyi weh-ling ma? <sup>38</sup> Væn-pah læ keh kæn-ying ze-ôh-go shü-dæ wông-kʽong Ngô teng Ngô-go dao-li cü-kwu, Nying-go Ng-ts yiu Gyi Ah-tia-go yüong-wô teng sing-jün tʽin-s dô-kô læ-go z-ʽeo, yia pih-ding iao wông-kʽong gyi.”

<sup>34</sup> 就讴拢箇潮人连门徒，等其拉话：「若有人要跟着我，应当弗讴自，背勒自十字架，来跟我。<sup>35</sup> 凡百要保全自性命<sup>\[1\]</sup>主顾，反转会丧掉其；凡百为了我等福音肯丧掉性命主顾，反转会保全其。<sup>36</sup> 若有人得着遍天下个财物，失掉自个活灵<sup>\[1\]</sup>，介有啥个益处呢？<sup>37</sup> 或者一个人好把啥个东西去取赎其活灵吗？<sup>38</sup> 凡百来箇奸淫罪恶个世代惶恐我等我个道理主顾，人个儿子有其阿爹个荣华等圣善天使大家来个时候，也必定要惶恐其。」

<sup>\[1\] *Keh* *liang* *tsih*, *fæn* sing-ming, *fæn* weh-ling, *peng-veng* *tso* *z*. 箇两节，翻性命，翻活灵，本文做字。（原注）</sup>

---

### Mk. IX.

*Yiæ-su* yi teng gyi-lah wô, “Ngô tsing wô hyiang ng-lah dao, Dông-deo lih-tong-go yiu nying, feh-zing si-go zin-deo we kʽen-kyin Jing-ming-go koh yiu gyün-ping ka læ.”

<u>耶稣</u>又等其拉话：「我真话向尔拉道，荡头立东个有人，弗曾死个前头会看见神明个国有权柄介来。」

<sup>2</sup> KO-LEH loh nyih, Yiæ-su ta-leh Pe-teh, Yüô-kôh, teng Iah-ʽen, ling gyi-lah tseo-zông ih-zo kao-kao sæn-li tao s-ʽô u-dông zi læ-kæn. Læ gyi-lah min-zin pin-cʽih kôh-yiang siang-mao: <sup>3</sup> Gyi-go i-zông fah-cʽih liang-kwông læ, ziang shih ka bah-bah-go; shü-kæn-zông m-yiu ih-go pʽiao-bah s-vu neng-keo long-leh gyi ka bah-go. <sup>4</sup> Gyi-lah kʽen-kyin Yi-li-üô teng Mo-si yin-cʽih-tong, teng Yiæ-su læ-tih kông. <sup>5</sup> Pe-teh ziu kʽæ kʽeo, teng Yiæ-su wô, “Fu-ts, ah-lah dông-deo læ-tong tao hao-go: ah-lah hao tah sæn-ting tsiang-bong; ih-ting peh Ng, ih-ting peh Mo-si, ih-ting peh Yi-li-üô.” <sup>6</sup> Gyi feh hyiao-teh kæ dza wô hao; ing-we gyi-lah tu do-nyiang kyʽih-hoh. <sup>7</sup> Ziu yiu ih-tô yüing kæ-djü gyi-lah; yüing li-hyiang yiu sing-ing cʽih-læ, z-ka wô, “Keh z Ngô tsʽing-æ-go Ng-ts: Ng-lah yüong tʽing Gyi.” <sup>8</sup> Gyi-lah hweh-jün dön-kyʽün kʽen-kʽen, m-neh tsæ kʽen-kyin bih-nying, tsih-yiu Yiæ-su Zi dô-kô læ-tong.

<sup>2</sup> 过了六日，<u>耶稣</u>带勒<u>彼得</u>、<u>雅各</u>、等<u>约翰</u>，领其拉走上一座高高山里到私下乌荡自来间。来其拉面前变出各样相貌。<sup>3</sup> 其个衣裳发出亮光来，像雪介白白个，世间上呒有一个漂白师父能够弄勒其介白个。<sup>4</sup> 其拉看见<u>以利亚</u>等<u>摩西</u>现出东，等<u>耶稣</u>来的讲。<sup>5</sup> <u>彼得</u>就开口，等<u>耶稣</u>话：「夫子，阿拉荡头来东倒好个。阿拉好搭三顶帐篷，一顶拨尔，一顶拨<u>摩西</u>，一顶拨<u>以利亚</u>。」<sup>6</sup> 其弗晓得该咋话好。因为其拉都大样吃𢞕。<sup>7</sup> 就有一朵云盖住其拉。云里向有声音出来，是介话：「箇是我亲爱个儿子，尔拉用听其。」<sup>8</sup> 其拉忽然团圈看看，呒得再看见别人，只有<u>耶稣</u>自大家来东。

<sup>9</sup> Tseo-lôh sæn z-ʽeo, *Yiæ-su* ting-côh gyi-lah m-nao pô keh kʽen-kyin-go z-ken wô hyiang soh-go nying dao, ih-dzih tao Nying-go Ng-ts dzong si-nying cong-nyiang weh-cün-læ. <sup>10</sup> Gyi-lah keh-go shih-wô ing-tih, dô-kô læ-tih nyi-leng, keh “dzong si-nying cong-nyiang weh-cün-læ” tao-ti dza-go i-s.

<sup>9</sup> 走落山时候，<u>耶稣</u>叮嘱其拉呒得好把箇看见个事干话向啥个人道，一直到人个儿子从死人中央活转来。<sup>10</sup> 其拉箇个说话印的，大家来的议论，箇「从死人中央活转来」到底咋个意思。

<sup>11</sup> Gyi-lah ziu tsʽing-meng Gyi, z-ka wô, “Doh-shü-nying dza-we wô Yi-li-üô pih iao sin læ?” <sup>12</sup> Yiæ-su we-teh gyi-lah, wô, “Yi-li-üô z-jün sin læ, w̆æn-we væn-pah z-ken: ping-tsʽia *ng-lah* hyiao-teh Sing-shü-li dza wô, Nying-go Ng-ts pih iao ziu hyü-to kwʽu-næn, be nying-kô kʽen-feh-kyʽi. <sup>13</sup> Ngô wô hyiang ng-lah dao, Yi-li-üô z yi-kying læ-ko-de, nying-kô yia ʽeo zi-go sing-siang ka dæ gyi, ziang Sing-shü-li ts-tin gyi ka.”

<sup>11</sup> 其拉就请问其，是介话：「读书人咋会话<u>以利亚</u>必要先来？」<sup>12</sup> <u>耶稣</u>回答其拉，话：「<u>以利亚</u>自然先来，挽回凡百事干。并且尔拉晓得圣书里咋话，人个儿子必要受许多苦难，被人家看弗起。<sup>13</sup> 我话向尔拉道，<u>以利亚</u>是已经来过了，人家也候自个心想介待其，像圣书里指点其介。」

<sup>14</sup> TSEO tao meng-du u-sen, kʽen-kyin ih-do-dziao nying yü-long-kæn, ping-tsʽia yiu doh-shü-nying teng gyi-lah læ-tih nyi-leng. <sup>15</sup> ʽO-dziao nying ih kʽen-kyin Yiæ-su, tu kying-hyiæ, ziu peng-long-læ tsiao-tsih Gyi. <sup>16</sup> Gyi ziu meng keh-sing doh-shü-nying, wô, “Ng teng gyi-lah læ-tih nyi-leng soh-si?” <sup>17</sup> Keh-dziao nying li-hyiang yiu ih-go we-teh Gyi, wô, “Sin-sang, ngô ta-leh ngô-go ng-ts tao Ng u-sen læ, z yiu ô-ts kyü vu-tih-go: <sup>18</sup> ziah-z soh-go u-sen vu-djôh gyi, ziu long gyi kʽeh-tao; cü-pô liu-cʽih nyin-zæn, ngô-tsʽ ngao-leh kying-kying, gyi tsih we kyiang-long-kyʽi: ngô yi-kying gyiu Ng-go meng-du ken gyi cʽih; gyi-lah feh neng-keo.” <sup>19</sup> Yiæ-su we-teh gyi, wô, “ʽE! feh siang-sing-go shü-dæ! Ngô wa iao teng ng-lah dô-kô læ-tong tao kyi-z? wa iao jing-næ ng-lah tao kyi-z? Hao ta gyi tao Ngô u-sen læ.”

<sup>14</sup> 走到门徒乌碎，看见一大潮人围拢间，并且有读书人等其拉来的议论。<sup>15</sup> 和潮人一看见<u>耶稣</u>，都惊骇，就奔拢来招接其。<sup>16</sup> 其就问箇星读书人，话：「尔等其拉来的议论啥西？」<sup>17</sup> 箇潮人里向有一个回答其，话：「先生，我带勒我个儿子到尔乌碎来，是有哑子鬼附的个。<sup>18</sup> 若是啥个乌碎附着其，就弄其磕倒，嘴巴流出黏馋，牙齿咬勒紧紧，其只会僵拢起。我已经求尔个门徒赶其出，其拉弗能够。」<sup>19</sup> <u>耶稣</u>回答其，话：「哎！弗相信个世代！我还要等尔拉大家来东到几时？还要忍耐尔拉到几时？好带其到我乌碎来。」

<sup>20</sup> Gyi-lah ziu ta gyi long-læ: ih kʽen-kyin Yiæ-su, kyü ih-z-li long-leh gyi weh-djông-weh-tin; gyi ziu tih-tao di-yiang-li, fæn-læ-foh-kyʽi, cü-pô liu-cʽih nyin-zæn læ. <sup>21</sup> *Yiæ-su* meng gyi-go ah-tia, wô, “Gyi keh-cong-ka kyi-z-de?” Gyi wô, “Dzong siao *z-ka-go*. <sup>22</sup> *Kyü* peh-djông tiu gyi læ ho-li, yia *peh-djông* *tiu* *gyi* læ shü-li, iao djü-mih gyi: Ng ziah yiu soh-go neng-ken, gyiu Ng fah dz-pe-sing pông-dzu ah-lah.” <sup>23</sup> Yiæ-su teng gyi wô, “Ng ziah neng-keo siang-sing, *peh* siang-sing cü-kwu pah-yiang z-ken tu neng-keo-go.” <sup>24</sup> Siao-nying-go ah-tia ziu ngæn-li cʽih, hyiang-hyiang wô, “Cü, ngô siang-sing-go; gyiu Ng pông-dzu ngô feh siang-sing-go sing.”

<sup>20</sup> 其拉就带其拢来。一看见<u>耶稣</u>，鬼一时里弄勒其活撞活颠，其就跌倒地垟里，翻来覆去，嘴巴流出黏馋来。<sup>21</sup> <u>耶稣</u>问其个阿爹，话：「其箇种介几时了？」其话：「从小是介个。<sup>22</sup> 鬼不常丢其来火里，也不常丢其来水里，要除灭其。尔若有啥个能干，求尔发慈悲心帮助阿拉。」<sup>23</sup> <u>耶稣</u>等其话：「尔若能够相信，拨相信主顾百样事干都能够个。」<sup>24</sup> 小人个阿爹就眼里出，响响话：「主，我相信个。求尔帮助我弗相信个心。」

<sup>25</sup> Yiæ-su kʽen-kyin cong-nying peng-long-læ, ziu heng keh ao-tsao kyü, teng gyi wô, “Ng ô-ts long-bang-go kyü, Ngô feng-fu ng dzong gyi cʽih-læ, m-nao tsæ tseo-tsing-kyʽi.” <sup>26</sup> *Kyü* ziu wæ-wæ-hyiang, long-leh gyi do-nyiang weh-djông-weh-tin ka tseo-cʽih-de: *keh* *siao-nying* tsing-ziang si-nying ka; zing-ts-ü yiu hyü to nying wô, “Gyi z si-de.” <sup>27</sup> Yiæ-su nyiah-leh gyi siu, tông gyi kyʽi; gyi ziu lih-kyʽi-læ.

<sup>25</sup> <u>耶稣</u>看见众人奔拢来，就狠箇鏖糟鬼，等其话：「尔哑子聋𦗭个鬼，我吩咐尔从其出来，呒得好再走进去。」<sup>26</sup> 鬼就怀怀响，弄勒其大样活撞活颠介走出了。箇小人正像死人介，甚至于有许多人话：「其是死了。」<sup>27</sup> <u>耶稣</u>捏勒其手，挡其起，其就立起来。

<sup>28</sup> Yiæ-su tseo-tsing oh-lô, meng-du s-ʽô meng Gyi, wô, “Ah-lah dza-we feh neng-keo ken gyi cʽih?” <sup>29</sup> Yiæ-su teng gyi-lah wô, “Keh-cong-ka *kyü*, ziah feh yüong tao-kao teng kying-zih, tsong feh neng-keo tseo-cʽih-læ.”

<sup>28</sup> <u>耶稣</u>走进屋落，门徒私下问其，话：「阿拉咋会弗能够赶其出？」<sup>29</sup> <u>耶稣</u>等其拉话：「箇种介鬼，若弗用祷告等禁食，总弗能够走出来。」

<sup>20</sup> GYI-LAH ziu li-kʽæ keh-deo, tseo-ko Kyüô-li-li; Gyi feh iao peh nying-kô teh-cü. <sup>31</sup> Ing-we læ-tih kao-hyüing Gyi-go meng-du, wô, “Nying-go Ng-ts iao song peh nying-go siu-li, peh gyi-lah long-sah; long-sah ts-ʽeo, tao di-sæn nyih yi we weh-cün-læ.” <sup>32</sup> Keh-go shih-wô meng-du feh ming-bah, yia feh-ken meng Gyi.

<sup>30</sup> 其拉就离开箇头，走过<u>加利利</u>，其弗要拨人家得知。<sup>31</sup> 因为来的教训其个门徒，话：「人个儿子要送拨人个手里，拨其拉弄煞。弄煞之后，到第三日又会活转来。」<sup>32</sup> 箇个说话门徒弗明白，也弗敢问其。

<sup>33</sup> *Yiæ-su* tseo tao Kyüô-pah-nong: tao-leh oh-lô li-hyiang, meng Gyi meng-du wô, “Ng-lah lu-zông dô-kô nyi-leng soh-si?” <sup>34</sup> Gyi-lah feh hyiang: ing-we lu-zông z dô-kô nyi-leng tao-ti jü do. <sup>35</sup> Gyi ziu zo-lôh, eo-long keh jih-nyi-go, teng gyi-lah wô, “Jü ziah iao-siang tso deo-go, pih iao tso cong-nying-go kyih-sah, tso cong-nying-go yüong-nying.” <sup>36</sup> Ziu ling-leh ih-go siao-nying, peh gyi lih læ tông-cong-nyiang, ping-tsʽia bao-leh gyi, teng gyi-lah wô, <sup>37</sup> “Ziah yiu nying we-leh Ngô-go ming-deo tsih-ziu ih-go keh-cü-ka siao-nying, ziu-z tsih-ziu Ngô; ziah yiu nying tsih-ziu Ngô, feh-z tsih-ziu Ngô, z *tsih-ziu* tsʽa Ngô læ go Cü-kwu.”

<sup>33</sup> <u>耶稣</u>走到<u>迦百农</u>。到了屋落里向，问其门徒话：「尔拉路上大家议论啥西？」<sup>34</sup> 其拉弗响，因为路上是大家议论到底谁大。<sup>35</sup> 其就坐落，讴拢箇十二个，等其拉话：「谁若要想做头个，必要做众人个结煞，做众人个佣人。」<sup>36</sup> 就领勒一个小人，拨其立来当中央，并且抱勒其，等其拉话：<sup>37</sup> 「若有人为了我个名头接受一个箇株介小人，就是接受我。若有人接受我，弗是接受我，是接受差我来个主顾。」

<sup>38</sup> Iah-ʽen ziu kʽæ kʽeo, teng Gyi wô, “Sin-sang, ah-lah kʽen-kyin ih-go nying, yüong Ng-go ming-deo læ-kæn ken kyü cʽih; gyi z feh keng ah-lah go; we-leh gyi feh keng ah-lah, keh-lah tsu-djü gyi.” <sup>39</sup> Yiæ-su z-ka wô, “M-nao tsu-djü gyi: ih-go nying tʽôh Ngô-go ming-deo tso jing-tsih, we kwʽa-kwʽa kyʽi pông-hwe Ngô, ka tsæ m-neh-go. <sup>40</sup> Væn-pah feh tso ah-lah te-deo go cü-kwu, ziu-z ah-lah-go pông-siu. <sup>41</sup> Væn-pah we-leh Ngô-go ming-deo pô ih-pe shü peh ng kyʽüoh, ing-we ng-lah z Kyi-toh-go *nying*, Ngô tsing wô hyiang ng-lah dao, gyi tsong feh we shih-diao pao-ing. <sup>42</sup> Ziah yiu nying ta-li ih-go siang-sing Ngô go siao *meng-du* kyʽi væn-ze, wa-z yüong mo-zông-zeng kwô læ gyi-go deo-kying, tiu-lôh hæ-li, ka-go *ying-vah* kyʽing-kʽo.

<sup>38</sup> <u>约翰</u>就开口，等其话：「先生，阿拉看见一个人，用尔个名头来间赶鬼出，其是弗跟阿拉个，为了其弗跟阿拉，箇拉阻住其。」<sup>39</sup> <u>耶稣</u>是介话：「呒得好阻住其。一个人托我个名头做神迹，会快快去谤毁我，介再呒得个。<sup>40</sup> 凡百弗做阿拉对头个主顾，就是阿拉个帮手。<sup>41</sup> 凡百为了我个名头把一杯水拨尔吃，因为尔拉是<u>基督</u>个人，我真话向尔拉道，其总弗会失掉报应。<sup>42</sup> 若有人带累一个相信我个小门徒去犯罪，还是用磨上层挂来其个头颈，丢落海里，介个刑罚轻可。

<sup>43</sup> “Ziah-z ng ih-tsah siu ta-li ng væn-ze, hao tsæn gyi lôh: ng neng-s dzæn-dzih tseo-tsing weh-ming kyʽi, feh iao liang-tsah siu tseo-lôh di-nyüoh, üong feh u-go ho-li kyʽi; <sup>44</sup> ziu-z ‘gyi-lah djong feh si, ho feh u’ go u-sen. \[Y. 66. 24.\] <sup>45</sup> Ziah-z ng ih-tsah kyiah ta-li ng væn-ze, hao tsæn gyi lôh: ng neng-s kwa-kyiah tseo-tsing weh-ming kyʽi, feh iao liang-tsah kyiah tiu-lôh di-nyüoh, üong feh u-go ho-li kyʽi; <sup>46</sup> ziu-z ‘gyi-lah djong feh si, ho feh u’ go u-sen. <sup>47</sup> Ziah-z ng ih-tsah ngæn-tsing ta-li ng væn-ze, hao l̆eo gyi cʽih: ng neng-s doh-ngæn tseo-tsing Jing-ming-go koh, feh iao shông-ngæn tiu-lôh di-nyüoh-go ho-li; <sup>48</sup> ziu-z ‘gyi-lah djong feh si, ho feh u’ go u-sen.

<sup>43</sup> 「若是尔一只手带累尔犯罪，好斩其落。尔能使残疾走进活命去，弗要两只手走落地狱，永弗𤆡个火里去。<sup>44</sup> 就是『其拉虫弗死，火弗𤆡』个乌碎。\[Y. 66. 24.\] <sup>45</sup> 若是尔一只脚带累尔犯罪，好斩其落。尔能使拐脚走进活命去，弗要两只脚丢落地狱，永弗𤆡个火里去。<sup>46</sup> 就是『其拉虫弗死，火弗𤆡』个乌碎。<sup>47</sup> 若是尔一只眼睛带累尔犯罪，好𫦉其出。尔能使独眼走进神明个国，弗要双眼丢落地狱个火里。<sup>48</sup> 就是『其拉虫弗死，火弗𤆡』个乌碎。

<sup>49</sup> “Væn-pah nying, pih iao yüong ho tön gyi; væn-pah tsi-veh, pih iao yüong yin yin gyi. \[Lv. 2. 13.\] <sup>50</sup> Yin z hao tong-si: yin ziah shih-diao ʽæn-go mi-dao, ng-lah wa yiu soh-si hao long gyi ʽæn ni? Ng-lah sing-li kæ yiu yin; yia kæ dô-kô ʽo-moh.”

<sup>49</sup> 「凡百人，必要用火煅其；凡百祭物，必要用盐盐其。\[Lv. 2. 13.\] <sup>50</sup> 盐是好东西。盐若失掉咸个味道，尔拉还有啥西好弄其咸呢？尔拉心里该有盐，也该大家和睦。」

---

### Mk. X.

<sup>\[1\]</sup>*YIÆ-SU* dzong keh-deo dong-sing, tang Iah-dæn ʽo-nga ka tseo tao Yiu-tʽa-go di-ka læ: yiu ih-do-dziao nying yi jü-long-læ; *Yiæ-su*, ziang ʽæn-djông ka, tsæ kông dao-li peh gyi-lah tʽing.

<u>耶稣</u>从箇头动身，打<u>约但</u>河外介走到<u>犹太</u>个地界来。有一大潮人又聚拢来。<u>耶稣</u>，像闲常介，再讲道理拨其拉听。

<sup>\[1\] Y. ʽE. 33. 耶（稣）后（头）33（年）。（原注）</sup></sup>

<sup>2</sup> Yiu Fah-li-sæ nying tseo-long-læ, meng Gyi wô, “Nying li-diao gyi lao-nyüing, tsôh-hying feh tsôh-hying?” *i-s* iao s-s Gyi. <sup>3</sup> Gyi we-teh gyi-lah, wô, “Mo-si z dza-go feng-fu ng-lah?” Gyi-lah wô, “Mo-si ing-hyü *nen-nyüing* sia li-shü hao li-diao gyi.” <sup>5</sup> Yiæ-su we-teh gyi-lah, wô, “Gyi sia keh-go lih-fah peh ng-lah, z we-leh ng-lah sing-dziang ngang go yün-kwu. <sup>6</sup> Dæn-z kʽæ-bih kyʽi-deo, Jing-ming ‘zao gyi-lah ih-nen ih-nyü.’ \[Ts. 1. 27.\] <sup>7</sup> ‘Sô-yi ih-go nying hao li-kʽæ gyi tia-nyiang, tsʽing-gying gyi lao-nyüing; <sup>8</sup> keh liang-go dzing we ih-tʽi.’ \[Ts. 2. 24.\] Z-ka-go, gyi-lah feh tsæ sön liang-go, tsih sön ih-tʽi. <sup>9</sup> Keh-lah Jing-ming sô pʽe-long-go, nying m-neh hao feng gyi kʽæ.”

<sup>2</sup> 有<u>法利赛</u>人走拢来，问其话：「人离掉其老𭑸，作兴弗作兴？」意思要试试其。<sup>3</sup> 其回答其拉，话：「<u>摩西</u>是咋个吩咐尔拉？」其拉话：「<u>摩西</u>应许男𭑸写离书好离掉其。」<sup>5</sup> <u>耶稣</u>回答其拉，话：「其写箇个律法拨尔拉，是为了尔拉心肠硬个缘故。<sup>6</sup> 但是开辟起头，神明『造其拉一男一女。』\[Ts. 1. 27.\] <sup>7</sup> 『所以一个人好离开其爹娘，亲近其老𭑸。<sup>8</sup> 箇两个成为一体。』\[Ts. 2. 24.\] 是介个，其拉弗再算两个，只算一体。<sup>9</sup> 箇拉神明所配拢个，人呒得好分其开。」

<sup>10</sup> Læ oh-li meng-du yi pô keh-go z-ken meng Gyi. <sup>11</sup> *Yiæ-su* teng gyi-lah wô, “Ziah yiu nying li-diao lao-nyüing, kyʽi cʽü bih-go *lao-nyüing*, keh z tso kæn-ying z-ken teh-ze gyi: <sup>12</sup> ziah-z lao-nyüing kyʽi-diao gyi nen-nyüing, kyʽi kô bih-go *nen-nyüing*, yia z tso kæn-ying.”

<sup>10</sup> 来屋里门徒又把箇个事干问其。<sup>11</sup> <u>耶稣</u>等其拉话：「若有人离掉老𭑸，去娶别个老𭑸，箇是做奸淫事干得罪其。<sup>12</sup> 若是老𭑸弃掉其男𭑸，去嫁别个男𭑸，也是做奸淫。」

<sup>13</sup> *YIU-SING* *nying* ling-leh siao-nying tao Yiæ-su u-sen læ, iao Gyi siu en-en gyi-lah: meng-du heng ling gyi-lah læ-go cü-kwu. <sup>14</sup> Yiæ-su ih kʽen-kyin, ông-de, teng gyi-lah wô, “Hao peh keh-sing siao-nying tao Ngô u-sen læ; m-nao tsu-djü gyi-lah: ing-we keh-cong-ka nying, Jing-koh z gyi-lah-go. <sup>15</sup> Ngô tsing wô hyiang ng-lah dao, Væn-pah feh keng ziang siao-nying ka tsih-ziu Jing-ming-go koh, feh neng-keo tseo-tsing-kyʽi.” <sup>16</sup> Gyi ziu bao gyi-lah, siu en-en, coh-foh peh gyi-lah.

<sup>13</sup> 有星人领勒小人到<u>耶稣</u>乌碎来，要其手按按其拉。门徒狠领其拉来个主顾。<sup>14</sup> <u>耶稣</u>一看见，怏了，等其拉话：「好拨箇星小人到我乌碎来，呒得好阻住其拉。因为箇种介人，神国是其拉个。<sup>15</sup> 我真话向尔拉道，凡百弗跟像小人介接受神明个国，弗能够走进去。」<sup>16</sup> 其就抱其拉，手按按，祝福拨其拉。

<sup>17</sup> IH tseo-cʽih lu-ka-li, yiu ih-go nying peng-long-læ, gyü-tao, meng-meng Gyi, wô, “Hao Sin-sang, ngô kæ dza tso-fah, hao teh-djôh üong-yün weh-ming?” <sup>18</sup> Yiæ-su teng gyi wô, “Dza-we tsʽing-hwu Ngô z hao ni? hao-go cü-kwu z m-neh-go; tsih-yiu Ih-we, ziu-z Jing-ming. <sup>19</sup> Keh-sing lih-fah ng hyiao-teh-go, ziu-z, ‘Ng feh-kʽo kæn-ying,’ ‘Feh-kʽo sah *nying*,’ ‘Feh-kʽo tʽeo-dao,’ ‘Feh-kʽo hwông-kao nying-kô,’ ‘Feh-kʽo soh-tsô nying-kô,’ ‘Yüong kying-djong ng-go vu-meo.’ \[C. 2. 12—16.\]” <sup>20</sup> Gyi we-teh Yiæ-su, wô, “Sin-sang, keh-sing ngô long-tsong dzong siao kwu-djôh-go.” <sup>21</sup> Yiæ-su kʽen-kʽen gyi, æ-sih gyi, teng gyi wô, “Ng wa kyʽüih ih-yiang: ng sô yiu-go tong-si tʽong kyʽi ma-diao, feng peh gyüong-nying; ka-ni, ng yiu dzæ-veh læ tʽin-zông: ping-tsʽia hao pe-leh jih-z-kô læ keng Ngô.” <sup>22</sup> Gyi tʽing-meng keh-go shih-wô, ziu min-kʽong shih-seh, iu-meng-siang kyʽi-de: ing-we yiu do-do kô-kyi.

<sup>17</sup> 一走出路街里，有一个人奔拢来，跪倒，问问其，话：「好先生，我该咋做法，好得着永远活命？」<sup>18</sup> <u>耶稣</u>等其话：「咋会称呼我是好呢？好个主顾是呒得个。只有一位，就是神明。<sup>19</sup> 箇星律法尔晓得个，就是，『尔弗可奸淫』『弗可杀人』『弗可偷盗』『弗可谎告人家』『弗可索诈人家』『用敬重尔个父母』。\[C. 2. 12—16.\]」<sup>20</sup> 其回答<u>耶稣</u>，话：「先生，箇星我拢总从小顾着个。」<sup>21</sup> <u>耶稣</u>看看其，爱惜其，等其话：「尔还缺一样。尔所有个东西通去卖掉，分拨穷人。介呢，尔有财物来天上，并且好背勒十字架来跟我。」<sup>22</sup> 其听闻箇个说话，就面孔失色，忧闷相去了。因为有大大家计。

<sup>23</sup> Yiæ-su dön-kyʽün kʽen-kʽen, teng meng-du wô, “Yiu kô-kyi cü-kwu tseo-tsing Jing-ming-go koh, dza næn!” <sup>24</sup> Meng-du tʽing-meng Gyi shih-wô ziu kyʽih-hoh. Yiæ-su yi teng gyi-lah wô, “Siao-nying, keh-sing i-z kô-kyi cü-kwu tseo-tsing Jing-ming-go koh, dza næn! <sup>25</sup> Loh-do cʽün-ko tsing-ngæn, pi yiu-lao tseo-tsing Jing-ming-go koh, wa-z gyi yüong-yi.” <sup>26</sup> Meng-du yü-kô kyʽih-hoh, dô-kô z-ka wô, “Ka-ni, jü neng-keo teh-djôh kyiu?” <sup>27</sup> Yiæ-su kʽen-kʽen gyi-lah, z-ka wô, “Ziah-z nying, z feh neng-keo; ziah-z Jing-ming, z *neng-keo-go*: ing-we Jing-ming vu-sô-peh-neng.”

<sup>23</sup> <u>耶稣</u>团圈看看，等门徒话：「有家计主顾走进神明个国，咋难！」<sup>24</sup> 门徒听闻其说话就吃𢞕。<u>耶稣</u>又等其拉话：「小人，箇星倚侍家计主顾走进神明个国，咋难！<sup>25</sup> 骆驼穿过针眼，比有佬走进神明个国，还是其容易。」<sup>26</sup> 门徒愈加吃𢞕，大家是介话：「介呢，谁能够得着救？」<sup>27</sup> <u>耶稣</u>看看其拉，是介话：「若是人，是弗能够；若是神明，是能够个。因为神明无所不能。」

<sup>28</sup> Pe-teh ziu kʽæ kʽeo, teng Gyi wô, “Ah-lah z yiang-yiang kyʽi-diao-ts, keng-leh Ng.” <sup>29</sup> Yiæ-su we-teh, wô, “Ngô tsing wô hyiang ng-lah dao, Væn-pah nying we-leh Ngô teng foh-ing kyʽi-diao oh-yü, hyüong-di, tsi-me, tia-nyiang, lao-bo, ng-nô, din-di; <sup>30</sup> wô, kying-si feh teh-djôh ih-pah be-go oh-yü, hyüong-di, tsi-me, ah-nyiang, ng-nô, din-di *keh-sing*, wa-yiu pih-næn-go z-tʽi; ʽô-si *feh* *teh-djôh* üong-yün weh-ming, ——ka tsæ m-neh-go. <sup>31</sup> Dæn-z hyü-to dzæ-zin-go we lôh-ʽeo; *hyü-to* dzæ-ʽeo-go we zông-zin.”

<sup>28</sup> <u>彼得</u>就开口，等其话：「阿拉是样样弃掉仔，跟勒尔。」<sup>29</sup> <u>耶稣</u>回答，话：「我真话向尔拉道，凡百人为了我等福音弃掉屋宇、兄弟、姊妹、爹娘、老婆、儿囡、田地。<sup>30</sup> 话，今世弗得着一百倍个屋宇、兄弟、姊妹、阿娘、儿囡、田地箇星，还有逼难个事体。下世弗得着永远活命，——介再呒得个。<sup>31</sup> 但是许多在前个会落后，许多在后个会上前。」

<sup>32</sup> ZÔNG Yiæ-lu-sah-leng tseo lu z-ʽeo, Yiæ-su sin tseo; meng-du kying-hyiæ; yi pʽô-gyü, keng-leh *Gyi* tseo. *Yiæ-su* ziu di-nyi-tsao ta-leh keh jih-nyi-go, pô Zi tsiang-læ iao pʽong-djôh go z-ken wô hyiang gyi-lah dao, *z-ka* *wô*, <sup>33</sup> “Ah-lah keh-tsao zông Yiæ-lu-sah-leng kyʽi: Nying-go Ng-ts iao song peh keh-sing tsi-s-deo teng doh-shü-nying; gyi-lah we ding Gyi si-ze, yi ka-kyʽi peh bih-koh-nying; <sup>34</sup> *bih-koh-nying* we tsao-tʽah Gyi, pin-ts tang Gyi, zæn-tʽu tʽu Gyi, long-sah Gyi; tao di-sæn nyih yi we weh-cün-læ.”

<sup>32</sup> 上<u>耶路撒冷</u>走路时候，<u>耶稣</u>先走，门徒惊骇，又怕惧，跟勒其走。<u>耶稣</u>就第二遭带勒箇十二个，把自将来要碰着个事干话向其拉道，是介话：<sup>33</sup> 「阿拉箇遭上<u>耶路撒冷</u>去。人个儿子要送拨箇星祭司头等读书人，其拉会定其死罪，又解去拨别国人。<sup>34</sup> 别国人会糟蹋其，鞭子打其，馋唾吐其，弄煞其。到第三日又会活转来。」

<sup>35</sup> Keh-tsao Si-pi-tʽa ng-ts, Yüô-kôh, Iah-ʽen, tseo-long-læ z-ka wô, “Sin-sang, ah-lah sô iao gyiu Ng go, dæn-nyün Ng teng ah-lah ka tso.” <sup>36</sup> Yiæ-su teng gyi-lah wô, “Iao Ngô teng ng-lah dza tso-fah?” <sup>37</sup> Gyi-lah wô, “Iao læ Ng yüong-wô-go *z-ʽeo* peh ah-lah zo, ih-go læ Ng jing-siu-pin, ih-go læ Ng tsia-siu-pin.” <sup>38</sup> Yiæ-su teng gyi-lah wô, “Ng-lah sô gyiu-go, z ng-lah feh hyiao-teh-go. Ngô sô kyʽüoh-go pe-ts, ng-lah neng-keo kyʽüoh feh? Ngô sô ziu-go si-li, ng-lah neng-keo ziu feh?” <sup>39</sup> Gyi-lah wô, “Neng-keo-go.” Yiæ-su teng gyi-lah wô, “Ngô sô kyʽüoh-go pe-ts, z ng-lah pih-ding kyʽüoh-go; Ngô sô ziu-go si-li, z ng-lah pih-ding ziu-go: <sup>40</sup> dæn-z zo i Ngô jing-siu-pin tsia-siu-pin, z tæn-tsih *Ngô* *Ah-tia* we-leh gyi-lah yü-be-hao-kæn-go keh-sing nying, Ngô hao peh gyi-lah go.”

<sup>35</sup> 箇遭<u>西庇太</u>儿子，<u>雅各</u>、<u>约翰</u>，走拢来是介话：「先生，阿拉所要求尔个，但愿尔等阿拉介做。」<sup>36</sup> <u>耶稣</u>等其拉话：「要我等尔拉咋做法？」<sup>37</sup> 其拉话：「要来尔荣华个时候拨阿拉坐，一个来尔顺手边，一个来尔借手边。」<sup>38</sup> <u>耶稣</u>等其拉话：「尔拉所求个，是尔拉弗晓得个。我所吃个杯子，尔拉能够吃弗？我所受个洗礼，尔拉能够受弗？」<sup>39</sup> 其拉话：「能够个。」<u>耶稣</u>等其拉话：「我所吃个杯子，是尔拉必定吃个。我所受个洗礼，是尔拉必定受个。<sup>40</sup> 但是坐依我顺手边借手边，是单只我阿爹为了其拉预备好间个箇星人，我好拨其拉个。」

<sup>41</sup> Keh jih-go *meng-du* ih tʽing-meng, we-leh Yüô-kôh Iah-ʽen ziu ông-de. <sup>42</sup> Yiæ-su eo gyi-lah læ, teng gyi-lah wô, “Bih-koh li-hyiang keh-sing <sup>\[1\]</sup>sön wông-ti go ah-jih pah-sing, gyi-lah do-go cü-kwu tsih-công gyün-ping kwun-djü gyi-lah; keh z ng-lah hyiao-teh-go. <sup>43</sup> Dæn-z ng-lah m-nao z-ka-go: ziah yiu nying siang tso ng-lah do-go, gyi kæ tso ng-lah yüong-nying; <sup>44</sup> ziah yiu nying siang tso ng-lah deo-go, gyi kæ tso long-tsong nying-go nu-boh. <sup>45</sup> Ing-we Nying-go Ng-ts læ, feh-z iao nying-kô voh-z Gyi, z læ voh-z nying-kô; wa-yiu sô-cʽih Zi-go sing-ming tso hyü-to nying-go tʽi-dæ.”

<sup>41</sup> 箇十个门徒一听闻，为了<u>雅各</u> <u>约翰</u>就怏了。<sup>42</sup> <u>耶稣</u>讴其拉来，等其拉话：「别国里向箇星算皇帝个<sup>\[1\]</sup>压实百姓，其拉大个主顾执掌权柄管住其拉，箇是尔拉晓得个。<sup>43</sup> 但是尔拉呒得好是介个。若有人想做尔拉大个，其该做尔拉佣人，<sup>44</sup> 若有人想做尔拉头个，其该做拢总人个奴仆。<sup>45</sup> 因为人个儿子来，弗是要人家服侍其，是来服侍人家。还有所出自个性命做许多人个替代。」

<sup>\[1\]*ʽÔh* *wô*, tso wông-ti go. 或话，做皇帝个。（原注）</sup>

<sup>46</sup> GYI-LAH tseo tao Yiæ-li-ko. Yiæ-su teng meng-du lin ih-do-dziao nying tseo-cʽih Yiæ-li-ko z-ʽeo, yiu ih-go hah-ts Pô-Ti-mæ, z Ti-mæ-go ng-ts lu pin-yin zo-ts læ-kæn tʽao-væn. <sup>47</sup> Ih tʽing-meng z Nô-sah-leh-go Yiæ-su, ziu hyiang-hyiang eo-kyʽi-læ, wô, “Da-bih-go ʽEo-dæ, Yiæ-su, kʽo-lin ngô.” <sup>48</sup> Hyü-to nying heng gyi, eo gyi m-nao hyiang: gyi fæn-cün veng-nga eo-leh hyiang, wô, “Da-bih-go ʽEo-dæ, kʽo-lin ngô.” <sup>49</sup> Yiæ-su lih-lôh, feng-fu eo gyi læ: gyi-lah ziu eo hah-ts, teng gyi wô, “Ng fông-sing, hao bô-kyʽi; Gyi læ-kæn eo ng de.” <sup>50</sup> Hah-ts kyʽi-diao i-zông, bô-kyʽi, tao Yiæ-su u-sen læ. <sup>51</sup> Yiæ-su kʽæ kʽeo, teng gyi wô, “Iao Ngô teng ng tso soh-si?” Hah-ts wô, “Lah-po-nyi, *iao* peh ngô kʽen-kyin.” <sup>53</sup> Yiæ-su teng gyi wô, “Ng kyʽi; z ng siang-sing-go sing <sup>\[1\]</sup>kyiu ng go.” *Hah-ts* mô-zông kʽen-kyin-de, i-lu keng-leh Yiæ-su ka kyʽi.

<sup>46</sup> 其拉走到<u>耶利哥</u>。<u>耶稣</u>等门徒连一大潮人走出<u>耶利哥</u>时候，有一个瞎子<u>巴底买</u>，是<u>底买</u>个儿子路边沿坐仔来间讨饭。<sup>47</sup> 一听闻是<u>拿撒勒</u>个<u>耶稣</u>，就响响讴起来，话：「<u>大辟</u>个后代，<u>耶稣</u>，可怜我。」<sup>48</sup> 许多人狠其，讴其呒得好响。其反转分外讴勒响，话：「<u>大辟</u>个后代，可怜我。」<sup>49</sup> <u>耶稣</u>立落，吩咐讴其来。其拉就讴瞎子，等其话：「尔放心，好爬起，其来间讴尔了。」<sup>50</sup> 瞎子弃掉衣裳，爬起，到<u>耶稣</u>乌碎来。<sup>51</sup> <u>耶稣</u>开口，等其话：「要我等尔做啥西？」瞎子话：「拉波尼，要拨我看见。」<sup>53</sup> <u>耶稣</u>等其话：「尔去，是尔相信个心救尔个<sup>\[1\]</sup>。」瞎子马上看见了，依路跟勒<u>耶稣</u>介去。

<sup>\[1\]*ʽÔh* *wô*, i ng hao. 或话，医尔好。（原注）</sup>

---

### Mk. XI.

GYI-LAH gying-long Yiæ-lu-sah-leng, yi-kying tao Pah-fah-kyi teng Pah-da-nyi, læ Ken-læn sæn pin-yin, Yiæ-su ziu tsʽa liang-go meng-du, teng gyi-lah wô, <sup>2</sup> “Ng-lah hao tao te-deo-go hyiang-tsʽeng kyʽi: tseo-tsing ziu we pʽong-djôh ih-pʽih siao li-ts công-kæn, dzong-læ wa m-nying gyi-ko: ka-ts, kyʽin-leh-læ. <sup>3</sup> Ziah yiu nying teng ng wô, ‘Tso soh-ken?’ hao wô, ‘Z Cü iao yüong-djôh gyi;’ gyi ziu we peh gyi dông-deo læ.”

其拉近拢<u>耶路撒冷</u>，已经到<u>伯法基</u>等<u>伯大尼</u>，来橄榄山边沿，<u>耶稣</u>就差两个门徒，等其拉话：<sup>2</sup> 「尔拉好到对头个乡村去。走进就会碰着一匹小驴子桩间，从来还呒人骑过。解仔，牵勒来。<sup>3</sup> 若有人等尔话：『做啥干？』好话：『是主要用着其。』其就会拨其荡头来。」

<sup>4</sup> *Meng-du* ziu kyʽi, *ko-jün* pʽong-djôh siao li-ts meng-nga lu-kʽeo-den công-kæn; ziu ka gyi. <sup>5</sup> Keh-deo lih-kæn-go nying yiu kyi-go teng gyi-lah wô, “Ng ka li-ts tso soh?” <sup>6</sup> Meng-du tsiao Yiæ-su feng-fu wô hyiang gyi-lah dao: gyi-lah ziu ing-hyü-de. <sup>7</sup> *Meng-du* kyʽin-leh siao li-ts tao Yiæ-su u-sen læ, do-leh? zi-go i-zông en læ gyi zông-deo; *Yiæ-su* ziu gyi-zông-kyʽi. <sup>8</sup> Yiu hyü-to nying do-leh i-zông pʽu lu; wa-yiu-sing tsôh-leh jü ô-ts pʽu læ lu-li. <sup>9</sup> Keh-sing zin-zin-ʽeo-ʽeo-go nying hyiang-hyiang eo-kyʽi-læ, z-ka wô, “ʽO-sæn-nah! Kʽao-djôh Cü-go ming-deo læ-go Cü-kwu z ing-kæ coh-tsæn-go! <sup>10</sup> Ah-lah tsu-tsong Da-bih-go koh-kô, kʽao-djôh Cü ming-deo læ-go, z ing-kæ coh-tsæn-go! Dæn-nyün læ ting kao *u-dông* yiu ʽO-sæn-nah!”

<sup>4</sup> 门徒就去，果然碰着小驴子门外路口头桩间，就解其。<sup>5</sup> 箇头立间个人有几个等其拉话：「尔解驴子做啥？」<sup>6</sup> 门徒照<u>耶稣</u>吩咐话向其拉道。其拉就应许了。<sup>7</sup> 门徒牵勒小驴子到<u>耶稣</u>乌碎来，驮勒自个衣裳安来其上头，<u>耶稣</u>就骑上去。<sup>8</sup> 有许多人驮勒衣裳铺路，还有星摘了树桠枝铺来路里。<sup>9</sup> 箇星前前后后个人响响讴起来，是介话：「和散那！靠着主个名头来个主顾是应该祝赞个！<sup>10</sup> 阿拉祖宗<u>大辟</u>个国家，靠着主名头来个，是应该祝赞个！但愿来顶高乌荡有和散那！」

<sup>11</sup> Yiæ-su tao Yiæ-lu-sah-leng, tseo-tsing sing-din-li: long-tsong dön-kyʽün kʽen-ko, ing-we z-ʽeo yi-kying yia-kwʽa, teng jih-nyi-go meng-du tseo-cʽih tao Pah-da-nyi kyʽi.

<sup>11</sup> <u>耶稣</u>到<u>耶路撒冷</u>，走进圣殿里。拢总团圈看过，因为时候已经夜快，等十二个门徒走出到<u>伯大尼</u>去。

<sup>12</sup> DI-NYI nyih dzong Pah-da-nyi tseo-cʽih, *Yiæ-su* du-kyi-de. <sup>13</sup> Yün-yün kʽen-kyin ih-cü vu-hwô-ko jü, yiu yih læ-tih-go, ziu tseo-long-kyʽi, ʽôh-tsia læ jü-li yiu soh-go hao teh-djôh: ih tseo-long, tsih kʽen-kyin yih, m̆-teh bih-nyiang-kao læ-tih; ing-we ko-ts z-ʽeo *wa* m-neh tao. <sup>14</sup> Yiæ-su kʽæ kʽeo, dziao-leh keh-cü jü wô, “Dzong-kying-yi-ʽeo üong m-nying hao kyʽüoh ng-go ko-ts.” *Keh-go* *shih-wô* meng-du tʽing-meng-go.

<sup>12</sup> 第二日从<u>伯大尼</u>走出，<u>耶稣</u>肚饥了。<sup>13</sup> 远远看见一株无花果树，有叶来的个，就走拢去，或者来树里有啥个好得着。一走拢，只看见叶，呒得别样告来的，因为果子时候还呒得到。<sup>14</sup> <u>耶稣</u>开口，朝勒箇株树话：「从今以后永呒人好吃尔个果子。」箇个说话门徒听闻个。

<sup>15</sup> Gyi-lah tseo tao Yiæ-lu-sah-leng: Yiæ-su tseo-tsing sing-din-li, ken-cʽih sing-din-li keh-sing tso ma-ma go cü-kwu; tʽe-tao de dong-din cü-kwu-go gyü-deo, teng ma beh-keh cü-kwu-go ü-ts; <sup>16</sup> yi feh hyü ih-go nying ta-leh kyʽi-ming tseo-ko sing-din. <sup>17</sup> Ping-tsʽia kao-hyüing gyi-lah, wô, “*Shü-li* soh feh-z sia-tih, ‘Ngô-go oh-lô <sup>\[1\]</sup>iao tsʽing-hwu z væn-koh-nying tao-kao-go oh-lô?’ \[Y. 56. 7.\] ng-lah tao peh gyi tso zeh-kʽo de.” <sup>18</sup> Keh-pæn doh-shü-nying teng tsi-s-deo tʽing-meng-ts, ziu tang-sön dza-go hao long-sah Gyi: gyi-lah pʽô Gyi, ing-we cong pah-sing tu hyi-gyi Gyi-go kao-hyüing. <sup>19</sup> Tao yia-kwʽa, *Yiæ-su* tseo-cʽih zing-li.

<sup>15</sup> 其拉走到<u>耶路撒冷</u>。<u>耶稣</u>走进圣殿里，赶出圣殿里箇星做买卖个主顾，推倒兑铜钿主顾个柜头，等卖鹁鸽主顾个椅子。<sup>16</sup> 又弗许一个人带勒器皿走过圣殿。<sup>17</sup> 并且教训其拉，话：「书里啥弗是写的，『我个屋落要称呼是万国人祷告个屋落<sup>\[1\]</sup>？』\[Y. 56. 7.\] 尔拉倒拨其做贼窠了。」<sup>18</sup> 箇班读书人等祭司头听闻仔，就打算咋个好弄煞其。其拉怕其，因为众百姓都稀奇其个教训。<sup>19</sup> 到夜快，<u>耶稣</u>走出城里。

<sup>\[1\] *ʽÔh-wô* væn-koh-nying iao tsʽing-hwu gyi z tao-kao-go oh-lô. 或话，万国人要称呼其是祷告个屋落。（原注）</sup>

<sup>20</sup> DI-NYI tʽin-nyiang gyi-lah tseo-ko, kʽen-kyin vu-hwô-ko jü lin keng-deo tu kwʽu-de. <sup>21</sup> Pe-teh ziu sing-deo-tao, teng Gyi wô, “Fu-ts, nô! Ng sô tsiu-mô-go vu-hwô-ko jü yi-kying kwʽu-de.”

<sup>20</sup> 第二天亮其拉走过，看见无花果树连根头都枯了。<sup>21</sup> <u>彼得</u>就伸头到，等其话：「夫子，喏！尔所咒骂个无花果树已经枯了。」

<sup>22</sup> Yiæ-su we-teh gyi-lah, wô, “<sup>\[1\]</sup>Yüong siang-sing Jing-ming. <sup>23</sup> Ngô tsing wô hyiang ng-lah dao, Ziah yiu nying dziao-leh keh-zo sæn wô, ‘Hao yi-ko-kyʽi, deo-lôh hæ-li,’ gyi sing-li ih-ngæn feh nyi-ʽôh, siang-sing sô kông-go z-ken pih we dzing-kong; ka-ni, gyi sô kông-go *z-jün* we dzing-kong. <sup>24</sup> Keh-lah Ngô wô hyiang ng-lah dao, Tao-kao z-ʽeo ng-lah væn-pah sô gyiu-go, *tsih* iao siang-sing we teh-djôh, ziu pih-ding we teh-djôh. <sup>25</sup> Ping-tsʽia lih-ts tao-kao z-ʽeo, ng ziah teng nying-kô yiu ün-kyʽi, hao nyiao-sô gyi; ka-ni, ng-lah Tʽin-Vu yia we nyiao-sô ng-lah-go ko-shih. <sup>26</sup> Ng ziah-z feh kʽeng nyiao-sô *nying-kô*, ng-lah Tʽin-Vu yia feh kʽeng nyiao-sô ng-lah-go ko-shih.”

<sup>22</sup> <u>耶稣</u>回答其拉，话：「用相信神明<sup>\[1\]</sup>。<sup>23</sup> 我真话向尔拉道，若有人朝勒箇座山话：『好移过去，投落海里。』其心里一眼弗疑惑，相信所讲个事干必会成功。介呢，其所讲个自然会成功。<sup>24</sup> 箇拉我话向尔拉道，祷告时候尔拉凡百所求个，只要相信会得着，就必定会得着。<sup>25</sup> 并且立仔祷告时候，尔若等人家有怨气，好饶赦其。介呢，尔拉天父也会饶赦尔拉个过失。<sup>26</sup> 尔若是弗肯饶赦人家，尔拉天父也弗肯饶赦尔拉个过失。」

<sup>\[1\]*Peng-veng* *wô*, Kæ-yiu Jing-ming-go sing-teh. 本文话，该有神明个心得。（原注）</sup>

<sup>27</sup> GYI-LAH yi tao Yiæ-lu-sah-leng: Yiæ-su læ sing-din-li tseo-læ-tseo-kyʽi-go z-ʽeo, keh-pæn tsi-s-deo doh-shü-nying teng tsiang-lao tseo-long-læ, <sup>28</sup> teng Gyi wô, “Ng yüong soh-go gyün-ping tso keh-sing z-ken? z jü peh Ng keh-go gyün-ping hao tso keh-sing z-ken?”

<sup>27</sup> 其拉又到<u>耶路撒冷</u>：<u>耶稣</u>来圣殿里走来走去个时候，箇班祭司头读书人等长老走拢来，<sup>28</sup> 等其话：「尔用啥个权柄做箇星事干？是谁拨尔箇个权柄好做箇星事干？」

<sup>29</sup> Yiæ-su we-teh gyi-lah, wô, “Ngô yia iao meng ng-lah ih-kyü shih-wô, ng-lah hao wô hyiang Ngô dao; ka-ni, Ngô yüong soh-go gyün-ping tso keh-sing z-ken, yia we wô hyiang ng-lah dao. <sup>30</sup> Iah-ʽen-go si-li, wa-z dzong tʽin ka læ, wa-z dzong nying ka *læ* ni ? hao wô hyiang Ngô dao.” <sup>31</sup> Gyi-lah s-ʽô siang-liang, z-ka wô, “Ziah wô, Z dzong tʽin *læ-go*; Gyi ziu we wô, ‘Ka-ni, ng-lah dza-we feh siang-sing gyi?’ <sup>32</sup> Ziah wô, Z dzong nying *læ-go*; ah-lah z pʽô pah-sing: ing-we gyi-lah tu sön Iah-ʽen jih-dzæ z sin-cü-nying.” <sup>33</sup> Ziu we-teh Yiæ-su, wô, “Ah-lah feh hyiao-teh.” Yiæ-su we-teh gyi-lah, wô, “Ngô yüong soh-go gyün-ping tso keh-sing z-ken, yia feh wô hyiang ng-lah dao.”

<sup>29</sup> <u>耶稣</u>回答其拉，话：「我也要问尔拉一句说话，尔拉好话向我道；介呢，我用啥个权柄做箇星事干，也会话向尔拉道。<sup>30</sup> <u>约翰</u>个洗礼，还是从天介来，还是从人介来呢？好话向我道。」<sup>31</sup> 其拉私下商量，是介话：「若话，是从天来个；其就会话：『介呢，尔拉咋会弗相信其？』<sup>32</sup> 若话，是从人来个；阿拉是怕百姓：因为其拉都算<u>约翰</u>实在是先知人。」<sup>33</sup> 就回答<u>耶稣</u>，话：「阿拉弗晓得。」<u>耶稣</u>回答其拉，话：「我用啥个权柄做箇星事干，也弗话向尔拉道。」

---

### Mk. XII.

Keh-tsao *Yiæ-su* yüong pi-fông shih-wô teng gyi-lah kông, *z-ka* *wô*, “Yiu ih-go nying cong ih-yün ts-bu-dao, dön-kyʽün tang-leh tsʽiang-pô, gyüih ih-go tsiu-tsô-den, zao ih-go kao-leo, tsu-cʽih peh cong-din-nying, ziu cʽih-meng kyʽi-de. <sup>2</sup> Tao *siu* *tsu* z-ʽeo, tsʽa ih-go nu-boh tao cong-din-nying u-sen læ, iao hyiang cong-din-nying siu yün-li-go ko-ts. <sup>3</sup> Gyi-lah ziu kʽô-leh tang gyi, peh gyi kʽong-siu kyü-kyʽi. <sup>4</sup> Yi tsʽa ih-go nu-boh læ: gyi-lah do zah-deo kʽang-sông gyi-go deo, peh gyi tao-leh-me kyü-kyʽi. <sup>5</sup> Tsæ tsʽa ih-go læ; gyi-lah sah-diao gyi: wa-yiu hyü-to bih-go *nu-boh*, yiu-sing peh gyi-lah tang, yiu-sing peh gyi-lah sah-diao. <sup>6</sup> Gyi wa yiu ih-go ng-ts, z gyi tsʽing-æ-go; kyih-sah yia tsʽa gyi læ, z-ka wô, ‘Gyi-lah pih-ding kying-djong ngô ng-ts’ <sup>7</sup> Dæn-z keh-pæn cong-din-nying dô-kô z-ka wô, ‘Keh z tsih-djôh tsʽæn-nyih go cü-kwu; ah-lah tsʽia sah-leh gyi, tsʽæn-nyih ziu kwe peh ah-lah de.’ <sup>8</sup> Ziu kʽô-leh sah gyi, tiu gyi cʽih yün-nga. <sup>9</sup> Ka-ni, ke-yün-go nyih-cü dza bæn-fah ni? Gyi we læ djü-mih keh-pæn cong-din-nying, pô bu-dao-yün kao-dæ bih-nying. <sup>10, 11</sup> Keh-tsih Sing-shü sô wô, ‘Kyʽi-oh-go s-vu sô kyʽi-diao keh-kwʽe zah-deo, z tso-leh *oh* kôh-lôh-den deo-ih-kwʽe zah-deo: keh z Cü sô tso-go, dziu ah-lah kʽen-læ z hyi-gyi-go:’ \[S. 118. 22, 23.\] *keh-go* *shih-wô*, ng-lah soh m-neh doh-ko ma?”

箇遭<u>耶稣</u>用比方说话等其拉讲，是介话：「有一个人种一园紫葡萄，团圈打勒枪笆，掘一个酒榨窞，造一个高楼，租出拨种田人，就出门去了。<sup>2</sup> 到收租时候，差一个奴仆到种田人乌碎来，要向种田人收园里个果子。<sup>3</sup> 其拉就抲勒打其，拨其空手归去。<sup>4</sup> 又差一个奴仆来。其拉驮石头揞伤其个头，拨其倒了霉归去。<sup>5</sup> 再差一个来。其拉杀掉其。还有许多别个奴仆，有星拨其拉打，有星拨其拉杀掉。<sup>6</sup> 其还有一个儿子，是其亲爱个，结煞也差其来，是介话：『其拉必定敬重我儿子。』<sup>7</sup> 但是箇班种田人大家是介话：『箇是接着产业个主顾，阿拉且杀勒其，产业就归拨阿拉了。』<sup>8</sup> 就抲勒杀其，丢其出园外。<sup>9</sup> 介呢，箇园个业主咋办法呢？其会来除灭箇班种田人，把葡萄园交代别人。<sup>10, 11</sup> 箇节圣书所话：『起屋个师父所弃掉箇块石头，是做勒屋角落头头一块石头。箇是主所做个，就阿拉看来是稀奇个。』\[S. 118. 22, 23.\] 箇个说话，尔拉啥呒得读过吗？」

<sup>12</sup> *Keh-pæn* *nying* hyiao-teh *Yiæ-su* kông keh-go pi-fông z ts-tin gyi-lah zi, sing-siang iao kʽô Gyi; tsih-z pʽô pah-sing: ziu li-kʽæ Gyi kyʽi-de.

<sup>12</sup> 箇班人晓得<u>耶稣</u>讲箇个比方是指点其拉自，心想要抲其，只是怕百姓，就离开其去了。

<sup>13</sup> KEH-TSAO gyi-lah tsʽa kyi-go Fah-li-sæ nying teng Hyi-lih keh-tông tao Gyi u-sen læ, iao pô *Gyi-go* shih-wô tông kwʽu-tʽao-kyʽün tʽao Gyi. <sup>14</sup> Ziu tseo-long-læ, teng Gyi wô, “Sin-sang, ah-lah hyiao-teh Ng z dzing-jih-go, ih-ngæn feh gyü-hyih nying-kô, yia feh cing nying-kô-go min-kʽong, tsih-leh jih-jih-we-we kông Jing-ming-go dao-li: deo zin-liang peh <sup>\[1\]</sup>Kæ-sah, z feh-z? yüong deo ni, vong deo?” <sup>15</sup> Yiæ-su hyiao-teh gyi-lah-go kô-hao i-s, teng gyi-lah wô, “Ng-lah dza-we siang s-s Ngô? Do <sup>\[2\]</sup>ih-kwʽe fæn-ping peh Ngô kʽen.” <sup>16</sup> Gyi-lah ziu do-læ. *Yiæ-su* teng gyi-lah wô, “Keh-go deo-ts teng koh-ʽao z jü-noh-go?” Gyi-lah wô, “Z Kæ-sah-go.” <sup>17</sup> Yiæ-su we-teh gyi-lah, wô, “Z Kæ-sah-go tong-si, hao peh Kæ-sah: z Jing-ming-go tong-si, hao peh Jing-ming.” Gyi-lah tu hyi-gyi Yiæ-su.

<sup>13</sup> 箇遭其拉差几个<u>法利赛</u>人等<u>希律</u>箇党到其乌碎来，要把其个说话当箍套圈套其。<sup>14</sup> 就走拢来，等其话：「先生，阿拉晓得尔是诚实个，一眼弗惧胁人家，也弗准人家个面孔，只勒实实惠惠讲神明个道理。投钱粮拨该撒<sup>\[1\]</sup>，是弗是？用投呢，甮投？」<sup>15</sup> <u>耶稣</u>晓得其拉个假好意思，等其拉话：「尔拉咋会想试试我？驮一块<sup>\[2\]</sup>番饼拨我看。」<sup>16</sup> 其拉就驮来。<u>耶稣</u>等其拉话：「箇个头子等国号是谁侬个？」其拉话：「是该撒个。」<sup>17</sup> <u>耶稣</u>回答其拉，话：「是该撒个东西，好拨该撒；是神明个东西，好拨神明。」其拉都稀奇<u>耶稣</u>。

<sup>\[1\] Kæ-sah, *ziu-z* *Lo-mô* *wông-ti-go* *koh-ʽao*. 该撒，就是罗马皇帝个国号。（原注）</sup>

<sup>\[2\] *Keh-kwʽe* *fæn-ping* *dzih* *ih-din* *nying-ts*. <sup>2</sup> 该块番饼值一钿银子。（原注）</sup>

<sup>18</sup> Sah-tʽu-kæ nying, ziu-z wô weh-cün-læ-go z-ken z m̆-teh-go, gyi-lah yiu-sing tseo-long-læ, meng Gyi z-ka wô, <sup>19</sup> “Sin-sang, Mo-si sia-lôh peh ah-lah, wô, Jü ziah yiu ah-ko si-de, dzing-leh ih-go lao-nyüing, m-neh ng-nô gao-lôh-tong, ah-di kæ cʽü gyi lao-nyüing, hao teng ah-ko djün-cong-tsih-dæ. <sup>20</sup> Næn-kæn yiu *ih-veng* *nying-kô* tsʽih hyüong-di: do-go dæ-leh lao-nyüing, *ʽeo-deo* si-de, m-neh ng-nô gao-lôh. <sup>21</sup> Di-nyi-go dæ-leh gyi, yia si-de, gyi yi m-neh ng-nô; di-sæn-go yia z-ka. <sup>22</sup> ʽO-tsʽih-go dæ gyi, tu m-neh ng-nô gao-lôh. Ting kyih-sah, lao-nyüing yia si-de. <sup>23</sup> Ka-ni, weh-cün-læ-go z-ʽeo, keh-sing nying tu weh-cün-læ, gyi tao-ti sön jü-go lao-nyüing? ing-we keh tsʽih-go nying tu cʽü gyi ko-de.” <sup>24</sup> Yiæ-su we-teh gyi-lah, wô, “Ng-lah, we-leh feh hyiao-teh Sing-shü teng Jing-ming-go neng-ken, kyʽi feh-z tsʽo-de ma? <sup>25</sup> Ing-we dzong si-nying cong-nyiang weh-cün-læ z-ʽeo, gyi-lah feh tsôh cʽü-tsing kô-cʽih; z ziang tʽin-li-go tʽin-s ih-yiang. <sup>26</sup> Ziah kông-tao si-nying weh-cün-læ z-ken, læ Mo-si shü-li Tsʽ-bang jü keh-pʽin, Jing-ming teng gyi sô wô-go, ‘Ngô z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming;’ \[C. 3. 6.\] ng-lah soh m-neh doh-ko ma? <sup>27</sup> *Jing-ming* feh-z si-nying-go Jing-ming, z weh-nying-go Jing-ming: keh-lah ng-lah ʽo-jün tsʽo-de.”

<sup>18</sup> <u>撒土该</u>人，就是话活转来个事干是呒得个，其拉有星走拢来，问其是介话：<sup>19</sup> 「先生，<u>摩西</u>写落拨阿拉，话，谁若有阿哥死了，剩勒一个老𭑸，呒得儿囡交落东，阿弟该娶其老𭑸，好等阿哥传宗接代。<sup>20</sup> 难间有一份人家七兄弟。大个抬勒老𭑸，后头死了，呒得儿囡交落。<sup>21</sup> 第二个抬勒其，也死了，其又呒得儿囡。第三个也是介。<sup>22</sup> 和七个抬其，都呒得儿囡交落。顶结煞，老𭑸也死了。<sup>23</sup> 介呢，活转来个时候，箇星人都活转来，其到底算谁个老𭑸？因为箇七个人都娶其过了。」<sup>24</sup> <u>耶稣</u>回答其拉，话：「尔拉，为了弗晓得圣书等神明个能干，岂弗是错了吗？<sup>25</sup> 因为从死人中央活转来时候，其拉弗作娶进嫁出，是像天里个天使一样。<sup>26</sup> 若讲到死人活转来事干，来<u>摩西</u>书里刺棚树箇篇，神明等其所话个，『我是<u>亚伯拉罕</u>个神明，<u>以撒</u>个神明，<u>雅各</u>个神明。』\[C. 3. 6.\] 尔拉啥呒得读过吗？<sup>27</sup> 神明弗是死人个神明，是活人个神明。箇拉尔拉和然错了。」

<sup>23</sup> YIU ih-go doh-shü-nying tseo-læ, tʽing-meng gyi-lah dô-kô nyi-leng, kʽen-kyin *Yiæ-su* we-teh-leh hao, ziu meng Gyi, wô, “Ting do lih-fah z ʽah-li ih-diao?” <sup>29</sup> Yiæ-su we-teh gyi, wô, “Long-tsong lih-fah li-hyiang ting do, *ziu-z* *wô*, ‘Yi-seh-lih nying yüong tʽing; Cü, ah-lah-go Jing-ming, z doh-ih-we Cü: <sup>30</sup> ng tông-kæ yüong djün-fu sing-dziang, djün-fu tsing-jing, djün-fu dzæ-dzing, djün-fu lih-liang, æ-kying Cü ng-go Jing-ming.’ \[Sm. 6. 4, 5.\] Keh z deo-ih-go lih-fah. <sup>31</sup> Di-nyi yia siang-ziang-go, *ziu-z*, ‘Tông-kæ æ-sih ng-go ling-sô-kô ziang zi ih-yiang.’ \[Lv. 19. 18.\] M-yiu bih-go lih-fah do-jü keh liang-yiang.” <sup>32</sup> Keh doh-shü-nying teng Gyi wô, “Sin-sang, hao-go; Ng-go shih-wô jih-dzæ z-go: ing-we Jing-ming z tsih-yiu ih-we, djü Gyi ts-nga z m̆-teh bih-go: <sup>33</sup> ping-tsʽia yüong djün-fu sing-dziang, djün-fu tsʽong-ming, djün-fu tsing-jing, djün-fu lih-liang, æ-kying Gyi, wa-yiu æ-sih ling-sô-kô ziang zi ih-yiang, keh z pi væn-pah siao-hwô tsi-veh teng foh-li keng-kô hao.” <sup>34</sup> Yiæ-su kʽen-kyin gyi we-teh-leh tsʽong-ming, ziu teng gyi wô, “Ng li Jing-ming-go koh feh yün de.” Yi-ʽeo m-nying ken tsæ kyʽi meng Gyi.

<sup>28</sup> 有一个读书人走来，听闻其拉大家议论，看见<u>耶稣</u>回答勒好，就问其，话：「顶大律法是何里一条？」<sup>29</sup> <u>耶稣</u>回答其，话：「拢总律法里向顶大，就是话：『<u>以色列</u>人用听，主，阿拉个神明，是独一位主。<sup>30</sup> 尔当该用全副心肠，全副精神，全副才情，全副力量，爱敬主尔个神明。』\[Sm. 6. 4, 5.\] 箇是头一个律法。<sup>31</sup> 第二也相像个，就是：『当该爱惜尔个邻舍家像自一样。』\[Lv. 19. 18.\] 呒有别个律法大如箇两样。」<sup>32</sup> 箇读书人等其话：「先生，好个。尔个说话实在是个。因为神明是只有一位，除其之外是呒得别个。<sup>33</sup> 并且用全副心肠，全副聪明，全副精神，全副力量，爱敬其，还有爱惜邻舍家像自一样，箇是比凡百烧化祭物等福礼更加好。」<sup>34</sup> <u>耶稣</u>看见其回答勒聪明，就等其话：「尔离神明个国弗远了。」以后呒人敢再去问其。

<sup>35</sup> YIÆ-SU læ sing-din-li kao-hyüing-go z-ʽeo, kʽæ kʽeo z-ka wô, “Keh-sing doh-shü-nying dza-we wô Kyi-toh z Da-bih-go ʽEo-dæ? <sup>36</sup> Da-bih zi be Sing-Ling ken-dong z-ka wô, ‘Cü teng ngô-go Cü wô, Hao zo læ Ngô jing-siu-pin, teng-tao Ngô pô Ng-go dziu-dih tso Ng-go dah-kyiah-teng.’ \[S. 11. 1.\] <sup>37</sup> Ka-ni, Da-bih zi tsʽing-hwu Gyi z Cü, Gyi dza-we wa z Da-bih-go ʽEo-dæ ni?” Cong pah-sing tu hwun-hyi tʽing Gyi.

<sup>35</sup> <u>耶稣</u>来圣殿里教训个时候，开口是介话：「箇星读书人咋会话<u>基督</u>是<u>大辟</u>个后代？<sup>36</sup> <u>大辟</u>自被圣灵感动是介话：『主等我个主话，好坐来我顺手边，等到我把尔个仇敌做尔个踏脚凳。』\[S. 11. 1.\] <sup>37</sup> 介呢，<u>大辟</u>自称呼其是主，其咋会还是<u>大辟</u>个后代呢？」众百姓都欢喜听其。

<sup>38</sup> Kao-hyüing-go z-ʽeo, yi teng gyi-lah wô, “Ng-lah yüong kying-bông keh-sing doh-shü-nying: gyi-lah iao cʽün-leh dziang-dziang i-zông tseo-læ-tseo-kyʽi; z-min-zông hwun-hyi nying-kô tsʽing gyi en; <sup>39</sup> jü-we-dông-li iao zo zông-we, tsiu-yin-zông iao zo deo-we; <sup>40</sup> ping-tsʽia tʽeng-kyʽüoh kwu-sông lao-nyüing-go kô-kyi, kô-hyi-deo tao-kao mæn-dziang. Gyi-lah pih-ding ziu-ze yü-kô djong.”

<sup>38</sup> 教训个时候，又等其拉话：「尔拉用谨防箇星读书人。其拉要穿勒长长衣裳走来走去，市面上欢喜人家请其安，<sup>39</sup> 聚会堂里要坐上位，酒筵上要坐头位，<sup>40</sup> 并且吞吃孤孀老𭑸个家计，假戏头祷告漫长。其拉必定受罪愈加重。」

<sup>41</sup> YIÆ-SU dziao-leh dzin-kwʽu zo-kæn, kʽen-kʽen cong-nying pô dong-din tiu-lôh dzin-kwʽu-li. Hyü-to yiu-lao tiu-leh to: <sup>42</sup> yiu ih-go gyüong kwu-sông lao-nyüing læ, tiu liang dong-din, z dzih ih-li nying-ts go. <sup>43</sup> *Yiæ-su* eo-long meng-du, teng gyi-lah wô, “Ngô tsing wô hyiang ng-lah dao, Cong-nying tiu læ dzin-kwʽu-li go, wa-z keh gyüong-gyüong kwu-sông lao-nyüing tiu-leh to. <sup>44</sup> Ing-we gyi-lah tu pô to-deo tiu-tin-tih: keh-go lao-nyüing zi yia kyʽüih-li-li, z gyi sô yiu-go long-tsong tiu-tsing-tih-de; keh z gyi-go ʽo-kô-kyi.”

<sup>41</sup> <u>耶稣</u>朝勒钱库坐间，看看众人把铜钿丢落钱库里。许多有佬丢勒多。<sup>42</sup> 有一个穷孤孀老𭑸来，丢两铜钿，是值一厘银子个。<sup>43</sup> <u>耶稣</u>讴拢门徒，等其拉话：「我真话向尔拉道，众人丢来钱库里个，还是箇穷穷孤孀老𭑸丢勒多。<sup>44</sup> 因为其拉都把多头丢点的。箇个老𭑸自也缺利利，是其所有个拢总丢进的了，箇是其个和家计。」

---

### Mk. XIII.

YIÆ-SU tseo-cʽih sing-din z-ʽeo, yiu ih-go meng-du teng Gyi wô, “Sin-sang, tsʽing kʽen keh-sing zah-deo teng oh-yü dza hao ni!” <sup>2</sup> Yiæ-su we-teh gyi, wô, “Keh-sing do-do oh-yü ng kʽen-kyin ma? Tsiang-læ lin-tsih ih-kwʽe zah-deo tu m-neh dzing-lôh læ zah-deo zông-teng; long-tsong we tsʽah-diao.”

<u>耶稣</u>走出圣殿时候，有一个门徒等其话：「先生，请看箇星石头等屋宇咋好呢！」<sup>2</sup> <u>耶稣</u>回答其，话：「箇星大大屋宇尔看见吗？将来连只一块石头都呒得剩落来石头上顶，拢总会拆掉。」

<sup>3</sup> Yiæ-su læ Ken-læn sæn dziao-leh sing-din zo-kæn, Pe-teh, Yüô-kôh, Iah-ʽen, teng En-teh-lih, s-ʽô læ meng Gyi, wô, <sup>4</sup> “Kyi-z yiu keh-sing z-ken? wô-wô hyiang ah-lah dao: ping-tsʽia long-tsong keh-sing z-ken iao ing-nyiæn go z-ʽeo yiu soh-go ziao-deo?”

<sup>3</sup> <u>耶稣</u>来橄榄山朝勒圣殿坐间，<u>彼得</u>、<u>雅各</u>、<u>约翰</u>，等<u>安得烈</u>，私下来问其，话：<sup>4</sup> 「几时有箇星事干？话话向阿拉道。并且拢总箇星事干要应验个时候有啥个兆头？」

<sup>5</sup> Yiæ-su we-teh gyi-lah, wô, “Ng-lah yüong kwu-djôh, m-nao peh nying-kô ta-diao. <sup>6</sup> Ing-we yiu hyü-to nying we mao-leh Ngô ming-deo læ-gyi, z-ka wô, ‘Ngô ziu-z *Gyi*;’ yia we ta-diao yiu-ho nying. <sup>7</sup> Ng-lah tʽing-meng tang-tsiang z-ken teng tang-tsiang-go sing-sih, hao-vong yiao-ʽôh: ing-we *keh-sing* *z-ken* pih-ding yiu-go; dæn-z mah-go z-ʽeo wa mi-de. <sup>8</sup> Ing-we pah-sing teng pah-sing, koh-kô teng koh-kô, tu we dô-kô tang-tsiang: yiu-sing u-sen yiu di-cing, ping-tsʽia yiu hwông-nyin, teng fæn-lön. Keh-sing peh-ko z tsæ-næn-go kyʽi-deo.

<sup>5</sup> <u>耶稣</u>回答其拉，话：「尔拉用顾着，呒得好拨人家带掉。<sup>6</sup> 因为有许多人会冒勒我名头来其，是介话：『我就是其。』也会带掉有伙人。<sup>7</sup> 尔拉听闻打仗事干等打仗个信息，好甮摇惑。因为箇星事干必定有个，但是末个时候还未了。<sup>8</sup> 因为百姓等百姓，国家等国家，都会大家打仗。有星乌碎有地震，并且有荒年，等反乱。箇星不过是灾难个起头。

<sup>9</sup> “Ng-lah yüong kwu-djôh zi: ing-we nying-kô we song ng-lah tao kong-we-li; læ jü-we-dông-li tang ng-lah; yi we-leh Ngô-go yün-kwu, ng-lah pih iao lih læ tsong-toh teng wông-ti-go min-zin, hao tso te-tsing peh gyi-lah. <sup>10</sup> Wa-yiu foh-ing dao-li pih iao sin djün-kʽæ peh væn-koh-go pah-sing tʽing. <sup>11</sup> Gyi-lah ka ng-lah, pô ng-lah song *kwun* z-ʽeo, hao-vong *yü-sin* zeo dza-go hao kông, yia hao-vong yü-sin tang-sön; tông keh-go z-ʽeo sô s-peh ng-lah *kông-go*, hao kyʽi kông: ing-we læ-tih kông-go feh-z ng-lah zi, z-go Sing-Ling. <sup>12</sup> Hyüong-di we pô hyüong-di song *kwun* bæn gyi si-ze; ah-tia *we* *pô* ng-ts *song* *kwun* *bæn* *gyi* *si-ze*; ng-nô yia we dong-siu long-sah do-nying: <sup>13</sup> ping-tsʽia we-leh Ngô-go ming-deo, ng-lah we peh cong-nying kʽeh-tsʽeng. Dæn-z jing-næ tao ti go cü-kwu we teh-djôh kyiu.

<sup>9</sup> 「尔拉用顾着自。因为人家会送尔拉到公会里，来聚会堂里打尔拉，又为了我个缘故，尔拉必要立来总督等皇帝个面前，好做对证拨其拉。<sup>10</sup> 还有福音道理必要先传开拨万国个百姓听。<sup>11</sup> 其拉解尔拉，把尔拉送官时候，好甮预先愁咋个好讲，也好甮预先打算，当箇个时候所赐拨尔拉讲个，好去讲。因为来的讲个弗是尔拉自，是个圣灵。<sup>12</sup> 兄弟会把兄弟送官办其死罪，阿爹会把儿子送官办其死罪，儿囡也会动手弄煞大人。<sup>13</sup> 并且为了我个名头，尔拉会拨众人刻忖。但是忍耐到底个主顾会得着救。

<sup>14</sup> “Ng-lah kʽen-kyin sin-cü Dæn-yi-li sô wô-go, ‘we mih-diao *di-fông*, keh kʽo-u-go tong-si,’ lih læ feh ing-kæ lih go u-sen, (doh-go cü-kwu kæ ming-bah,) keh-tsao læ Yiu-tʽa di-fông læ-kæn-go cü-kwu hao dao tao sæn-li kyʽi: <sup>15</sup> læ oh-teng go cü-kwu m-nao tseo-lôh oh-li læ, yia m-nao tseo-tsing-kyʽi do-cʽih oh-li-go tong-si: <sup>16</sup> læ din-deo cü-kwu yia m-nao cün-læ do i-zông. <sup>17</sup> Keh-sing nyih-ts, do-du teng kyʽüoh-na-go lao-nyüing yiu ʽo-se! <sup>18</sup> Ng-lah yüong tao-kao, s-teh ng-lah hao-vong læ tong-tʽin dao-tseo. <sup>19</sup> Ing-we læ keh-sing nyih-ts pih-ding yiu ʽo-næn, dzong kyʽi-deo Jing-ming kʽæ-tʽin-pʽih-di ih-dzih tao næn-kæn, dzong m-neh keh-cü-ka ko; *ʽeo-deo* yia tsæ-ve yiu-go. <sup>20</sup> Ziah-z Cü feh s-teh keh-sing nyih-kyiah tön-tin, ih-go nying tu kyiu-feh-læ: dæn-z we-leh Gyi-zi sô tʽiao-shün-go nying, we s-teh keh-sing nyih-kyiah tön-go.

<sup>14</sup> 「尔拉看见先知<u>但以理</u>所话个，『会灭掉地方，箇可恶个东西。』立来弗应该立个乌碎（读个主顾该明白），箇遭来<u>犹太</u>地方来间个主顾好逃到山里去。<sup>15</sup> 来屋顶个主顾呒得好走落屋里来，也呒得好走进去驮出屋里个东西。<sup>16</sup> 来田头主顾也呒得好转来驮衣裳。<sup>17</sup> 箇星日子，大肚等吃奶个老𭑸有祸祟！<sup>18</sup> 尔拉用祷告，使得尔拉好甮来冬天逃走。<sup>19</sup> 因为来箇星日子必定有祸难，从起头神明开天辟地一直到难间，从呒得箇株介过，后头也再𫧃有个。<sup>20</sup> 若是主弗使得箇星日脚短点，一个人都救弗来。但是为了其自所挑选个人，会使得箇星日脚短个。

<sup>21</sup> “Keh-go z-ʽeo, ziah yiu nying teng ng-lah wô, ‘Kyi-toh dông-deo læ-tong;’ ʽôh-tsia *wô*, ‘Keh-deo læ-kæn; m-nao siang-sing *gyi*. <sup>22</sup> Ing-we yiu kô Kyi-toh kô sin-cü-nying iao cʽih-læ; yia we tso jing-tsih teng gyi-z, s-teh keh-sing tʽiao-shün-go nying, ziah-z hao *ta-diao*, yia we peh gyi-lah ta-diao. <sup>23</sup> Ng-lah yüong kwu-djôh: *keh-sing* væn-pah z-ken, Ngô teng ng-lah yü-sin wô-go.

<sup>21</sup> 「箇个时候，若有人等尔拉话，『<u>基督</u>荡头来东。』或者话，『箇头来间。』呒得好相信其。<sup>22</sup> 因为有假<u>基督</u>假先知人要出来，也会做神迹等奇事，使得箇星挑选个人，若是好带掉，也会拨其拉带掉。<sup>23</sup> 尔拉用顾着。箇星凡百事干，我等尔拉预先话个。

<sup>24</sup> “Tông keh-sing nyih-ts, keh tsæ-næn-go ʽeo-deo, nyih-deo ziu we heh-en, yüih-liang feh we fah-kwông, <sup>25</sup> tʽin-li-go sing-siu we tih-lôh-læ, tʽin-zông keh-sing yiu gyün-ping go we yiao-dong. <sup>26</sup> Keh-go z-ʽeo we kʽen-kyin Nying-go Ng-ts, yiu do-do gyün-ping teng yüong-wô, zo-leh yüing ka læ. <sup>27</sup> Gyi ziu we tsʽa Gyi-go tʽin-s, dzong di-go zing-deo ih-dzih tao tʽin-go zing-deo kyʽi jü-long s-fông tʽiao-shün-go nying.

<sup>24</sup> 「当箇星日子，箇灾难个后头，日头就会黑暗，月亮弗会发光，<sup>25</sup> 天里个星宿会跌落来，天上箇星有权柄个会摇动。<sup>26</sup> 箇个时候会看见人个儿子，有大大权柄等荣华，坐勒云介来。<sup>27</sup> 其就会差其个天使，从地个尽头一直到天个尽头去聚拢四方挑选个人。

<sup>28</sup> “Ng-lah kʽen vu-hwô-ko jü, hao tsʽeng-tao ih-go pi-fông: gyi-go ô-ts neng-kyʽi-læ, yih-bæn pao-cʽih-læ, keh z-ʽeo ng-lah hyiao-teh ʽô-tʽin kwʽa tao-de. <sup>29</sup> Z-ka-go, ng-lah kʽen-kyin keh-sing z-ken dong-tsôh-kyʽi-læ, ziu hao hyiao-teh <sup>\[1\]</sup>*Jing-ming-go* *koh* kwʽa tao-de, ziu læ meng-kʽeo de. <sup>30</sup> Ngô tsing wô hyiang ng-lah dao, Keh-go shü-dæ, feh teng-tao keh-sing z-ken tu tso-dzing, feh we ko-kyʽi. <sup>31</sup> Tʽin teng di we ko-kyʽi: Ngô-go shih-wô feh we ko-kyʽi.

<sup>28</sup> 「尔拉看无花果树，好忖到一个比方。其个桠枝嫩起来，叶爿爆出来，箇时候尔拉晓得夏天快到了。<sup>29</sup> 是介个，尔拉看见箇星事干动作起来，就好晓得神明个国<sup>\[1\]</sup>快到了，就来门口了。<sup>30</sup> 我真话向尔拉道，箇个世代，弗等到箇星事干都做成，弗会过去。<sup>31</sup> 天等地会过去。我个说话弗会过去。

<sup>\[1\]*ʽÔh-tsia*, *Nying-go* *Ng-ts*. 或者人个儿子。（原注）</sup>

<sup>32</sup> “Dæn-z keh-go nyih-ts, keh-go z-zing, m-nying hyiao-teh; tʽin-zông-go tʽin-s yia *feh* *hyiao-teh*; Ng-ts yia *feh* *hyiao-teh*; tsih-yiu Ah-tia *hyiao-teh-go*.

<sup>32</sup> 「但是箇个日子，箇个时辰，呒人晓得。天上个天使也弗晓得，儿子也弗晓得，只有阿爹晓得个。

<sup>33</sup> “Ng-lah yüong kwu-djôh, yüong kying-sing tao-kao: ing-we feh hyiao-teh keh-go z-ʽeo kyi-z we tao. <sup>34</sup> *Nying-go* *Ng-ts* tsing-ziang ih-go nying li-kʽæ gyi oh-lô cʽih-meng kyʽi, pô gyün-ping s-peh gyi nu-boh, yi *kao-dæ* kôh-nying-go sang-weh; feng-fu kwun-meng-go nying yüong kying-sing. <sup>35</sup> Keh-lah ng-lah iao kying-sing: ing-we feh hyiao-teh Cü-nying-kô soh-go z-ʽeo we læ, wa-z yia-tao-den, wa-z pun-yia-ko, wa-z kyi di-go z-ʽeo, wa-z tsao tʽin-nyiang: <sup>36</sup> kʽong-pʽô Gyi hweh-r-jün læ-de, pʽong-djôh ng-lah kwʽeng-joh-tong. <sup>37</sup> Ngô teng ng-lah sô wô-go, yia z teng cong-nying wô, *ziu-z*, Yüong kying-sing.”

<sup>33</sup> 「尔拉用顾着，用警醒祷告。因为弗晓得箇个时候几时会到。<sup>34</sup> 人个儿子正像一个人离开其屋落出门去，把权柄赐拨其奴仆，又交代各人个生活，吩咐管门个人用警醒。箇拉尔拉要警醒。因为弗晓得主人家啥个时候会来，还是夜到头，还是半夜过，还是鸡啼个时候，还是早天亮。<sup>36</sup> 恐怕其忽而然来了，碰着尔拉困熟东。我等尔拉所话个，也是等众人话，就是，用警醒。」

---

### Mk. XIV.

YÜ-YÜIH-TSIH teng vu-kao-tsih liang nyih zin-deo, keh-sing tsi-s-deo teng doh-shü-nying tang-sön dza-go hao yüong kyi-kao kʽô Yiæ-su, long-sah Gyi. <sup>2</sup> Tsih-z wô, “M-nao læ tsih-kʽeng *nyih*, kʽong-pʽô pah-sing iao nao-z.”

逾越节等无酵节两日前头，箇星祭司头等读书人打算咋个好用计较抲<u>耶稣</u>，弄煞其。<sup>2</sup> 只是话：「呒得好来节肯日，恐怕百姓要闹事。」

<sup>3</sup> Yiæ-su læ Pah-da-nyi, sang da-mô-fong go Si-meng oh-li læ-kæn; Gyi zo-zih-go z-ʽeo, yiu ih-go nyü-nying, do-leh ting hao ting kyü hyiang-yiu tsi-tih-go nyüoh-go ʽeh-ts, tseo-læ, kʽao-kʽæ-leh ʽeh-ts tao læ Gyi deo-li. <sup>4</sup> Yiu kyi-go nying sing-li ông-de, z-ka wô, “Keh hyiang-yiu fi-diao tsôh soh? <sup>5</sup> Keh feh-jün hao ma sæn-jih-to liang nying-ts, feng peh gyüong-nying.” Ziu mao-ün keh-go nyü-nying. <sup>6</sup> Yiæ-su ziu wô, “Tsʽia ze gyi; ng-lah dza-we long gyi tæn sing-z? gyi teng Ngô tso-go, z ih-yiang hao z-ken. <sup>7</sup> Ing-we ng-lah yiu gyüong-nying dziang-tʽong dô-kô læ-tong, ze ng soh-go z-ʽeo hao kyʽi dæ gyi-lah hao: dæn-z m̆-teh Ngô dziang-tʽong læ-tong. <sup>8</sup> Gyi hao tso go, gyi z yi-kying tso-de; z we-leh Ngô-go sông-z yü-sin djô Ngô-go kyi-sing. <sup>9</sup> Ngô tsing wô hyiang ng-lah dao, ʽEn-tʽin-ʽô feh-leng soh-go di-fông, z yiu keh-go foh-ing djün-kʽæ-go, yia pih-ding kông-tao keh-go nyü-nying sô tso z-ken, hao *peh* *nying-kô* kyi-teh gyi.”

<sup>3</sup> <u>耶稣</u>来<u>伯大尼</u>，生大麻疯个<u>西门</u>屋里来间，其坐席个时候，有一个女人，驮勒顶好顶贵香油𣥼的个玉个盒子，走来，敲开了盒子倒来其头里。<sup>4</sup> 有几个人心里怏了，是介话：「箇香油费掉作啥？<sup>5</sup> 箇弗然好卖三十多两银子，分拨穷人。」就媢怨箇个女人。<sup>6</sup> <u>耶稣</u>就话：「且随其，尔拉咋会弄其担心事？其等我做个，是一样好事干。<sup>7</sup> 因为尔拉有穷人长通大家来东，随尔啥个时候好去待其拉好。但是呒得我长通来东。<sup>8</sup> 其好做个，其是已经做了，是为了我个丧事预先搽我个肌身。<sup>9</sup> 我真话向尔拉道，咸天下弗论啥个地方，是有箇个福音传开个，也必定讲到箇个女人所做事干，好拨人家记得其。」

<sup>10</sup> Jih-nyi meng-du li-hyiang ih-go, z Kyüô-liah-go Yiu-da, tseo tao keh-sing tsi-s-deo u-sen, iao ma-diao Yiæ-su peh gyi-lah. <sup>11</sup> Gyi-lah ih tʽing-meng ziu hwun-hyi, ing-hyü coh nying-ts peh gyi. *Yiu-da* ziu zing kyi-we hao pô Yiæ-su kao-dæ gyi-lah.

<sup>10</sup> 十二门徒里向一个，是<u>加略</u>个<u>犹大</u>，走到箇星祭司头乌碎，要卖掉<u>耶稣</u>拨其拉。<sup>11</sup> 其拉一听闻就欢喜，应许给银子拨其。<u>犹大</u>就寻机会好把<u>耶稣</u>交代其拉。

<sup>12</sup> VU-KAO-TSIH-GO deo-nyih, <sup>\[1\]</sup>sah yü-yüih siao-yiang z-ʽeo, meng-du teng Yiæ-su wô, “Ng iao ah-lah ʽah-li kyʽi be-bæn yü-yüih peh Ng kyʽüoh?” <sup>13</sup> *Yiæ-su* ziu tsʽa liang-go meng-du, teng gyi-lah wô, “Ng-lah tao zing-li kyi, we pʽong-djôh ih-go nying yiu ih-bing shü kyʽih-tih; hao keng gyi kyʽi. <sup>14</sup> Tao gyi tseo-tsing-go oh-lô, hao teng keh-veng cü-nying-kô wô, ‘Sin-sang z-ka wô, Ngô teng Ngô-go meng-du hao kyʽüoh yü-yüih keh-kæn kʽah-vông læ ʽah-li?’ <sup>15</sup> Gyi ziu we pô pa-shih-hao-liao ih-kæn do-do leo-teng peh ng-lah kʽen: læ keh-deo ng-lah hao be-hao-kæn.” <sup>16</sup> Meng-du ziu kyʽi tseo-tsing zing-li, *ko-jün* pʽong-djôh ziang *Yiæ-su* teng gyi-lah sô wô ka: ziu pô yü-yüih be-hao-kæn.

<sup>12</sup> 无酵节个头日，杀<sup>\[1\]</sup>逾越小羊时候，门徒等<u>耶稣</u>话：「尔要阿拉何里去备办逾越拨尔吃？」<sup>13</sup> <u>耶稣</u>就差两个门徒，等其拉话：「尔拉到城里几，会碰着一个人有一瓶水挈的，好跟其去。<sup>14</sup> 到其走进个屋落，好等箇份主人家话：『先生是介话，我等我个门徒好吃逾越箇间客房来何里？』<sup>15</sup> 其就会把摆设好了一间大大楼顶拨尔拉看。来箇头尔拉好备好间。」<sup>16</sup> 门徒就去走进城里，果然碰着像<u>耶稣</u>等其拉所话介。就把逾越备好间。

<sup>\[1\] Sah; *ʽoh wô*, sah-diao tso tsi-veh. 杀；或话，杀掉做祭物。（原注）</sup>

<sup>17</sup> Tao yia-kwʽa z-ʽeo, *Yiæ-su* teng jih-nyi-go meng-du dô-kô læ. <sup>18</sup> Gyi-lah zo-zih kyʽüoh-go z-ʽeo, Yiæ-su z-ka wô, “Ngô tsing wô hyiang ng-lah dao, Ng-lah cong-nyiang yiu ih-go, teng Ngô dô-kô læ-tong kyʽüoh-go cü-kwu, iao ma-diao Ngô.” <sup>19</sup> Gyi-lah ziu iu-meng, ko-tang-ko meng Gyi; *keh* *ih-go* wô, “Z ngô feh?” keh ih-go wô, “Z ngô feh?” <sup>20</sup> Yiæ-su we-teh gyi-lah, wô, “Z jih-nyi-go cong-nyiang ih-go, teng Ngô dô-kô beng-ts-li ʽô-siu-go cü-kwu. <sup>21</sup> Nying-go Ng-ts nyün-z iao kyʽi, ziang Sing-shü-li ts-tin Gyi ka-go: dæn-z ma-diao Nying-go Ng-ts keh-go cü-kwu yiu ʽo-se! keh-go nying feh sang wa-z gyi bin-i.”

<sup>17</sup> 到夜快时候，<u>耶稣</u>等十二个门徒大家来。<sup>18</sup> 其拉坐席吃个时候，<u>耶稣</u>是介话：「我真话向尔拉道，尔拉中央有一个，等我大家来东吃个主顾，要卖掉我。」<sup>19</sup> 其拉就忧闷，个打个问其。箇一个话：「是我弗？」箇一个话：「是我弗？」<sup>20</sup> <u>耶稣</u>回答其拉，话：「是十二个中央一个，等我大家盆子里下手个主顾。<sup>21</sup> 人个儿子原是要去，像圣书里指点其介个。但是卖掉人个儿子箇个主顾有祸祟！箇个人弗生还是其便宜。」

<sup>22</sup> Gyi-lah kyʽüoh-go z-ʽeo, Yiæ-su do-leh mun-deo, coh-foh-ts pʽah-kʽæ, kao-fu gyi-lah, z-ka wô, “Ng-lah hao do-leh kyʽüoh: keh z Ngô-go kyi-sing.” <sup>23</sup> Yi do-leh pe-ts, coh-zia-ts, kao-fu gyi-lah: gyi-lah tu hah-de. <sup>24</sup> Ping-tsʽia teng gyi-lah wô, “Keh z Ngô-go hyüih, ziu-z sing-iah-go *hyüih*, we-leh hyü-to nying liu-cʽih-læ-go. <sup>25</sup> Ngô tsing wô hyiang ng-lah dao, Dzong-kying-yi-ʽeo ngô feh tsæ kyʽüoh bu-dao tsiu, ih-dzih teng-tao Ngô læ Jing-koh li-hyiang kyʽüoh sing tsiu keh nyih.”

<sup>22</sup> 其拉吃个时候，<u>耶稣</u>驮勒馒头，祝福仔𤖼开，交付其拉，是介话：「尔拉好驮勒吃。箇是我个肌身。」<sup>23</sup> 又驮勒杯子，祝谢仔，交付其拉。其拉都喝了。<sup>24</sup> 并且等其拉话：「箇是我个血，就是新约个血，为了许多人流出来个。<sup>25</sup> 我真话向尔拉道，从今以后我弗再吃葡萄酒，一直等到我来神国里向吃新酒箇日。」

<sup>26</sup> <sup>\[1\]</sup>Sing-s tsʽông-hao, gyi-lah tseo-cʽih tao Ken-læn sæn kyʽi. <sup>27</sup> Yiæ-su teng gyi-lah wô, “Kyih-mih yia-tao ng-lah cong-nying tu we in-tseng kyʽi-diao Ngô: ing-we Sing-shü-li wô, ‘Ngô we tang Kʽen-yiang-go Nying; yiang ziu we sæn-kʽæ.’ \[Sk. 13. 7.\] <sup>28</sup> Dæn-z Ngô weh-cün-læ ʽeo-deo, we sin-jü ng-lah tao Kyüô-li-li kyʽi.” <sup>29</sup> Pe-teh teng Gyi wô, “Ziu-z cong-nying tu in-tseng kyʽi-diao Ng, ngô tsong feh we *z-ka*.” <sup>30</sup> Yiæ-su teng gyi wô, “Ngô tsing wô hyiang ng dao, Ziu-z kyih-mih tông-yia, kyi di liang-vah go zin-deo, ng we sæn-tsao feh tsiao-jing Ngô.” <sup>31</sup> Pe-teh yü-kô sah-kʽeo wô, “Ngô ziu-z kyʽiah-leh teng Ng dô-kô si, yia tsæ-ve feh tsiao-jing.” Cong *meng-du* yia z-ka wô.

<sup>26</sup> 圣诗<sup>\[1\]</sup>唱好，其拉走出到橄榄山去。<sup>27</sup> <u>耶稣</u>等其拉话：「今末夜到尔拉众人都会嫌憎弃掉我。因为圣书里话：『我会打看羊个人，羊就会散开。』\[Sk. 13. 7.\] <sup>28</sup> 但是我活转来后头，会先如尔拉到<u>加利利</u>去。」<sup>29</sup> <u>彼得</u>等其话：「就是众人都嫌憎弃掉尔，我总弗会是介。」<sup>30</sup> <u>耶稣</u>等其话：「我真话向尔道，就是今末当夜，鸡啼两伐个前头，尔会三遭弗招认我。」<sup>31</sup> <u>彼得</u>愈加煞扣话：「我就是却勒等尔大家死，也再𫧃弗招认。」众门徒也是介话。

<sup>\[1\] *ʽÔh wô*, Тsæn-me-s. 或话，赞美诗。（原注）</sup>

<sup>32</sup> KEH-TSAO gyi-lah tao ih-tʽah di-fông kyiao-leh Kʽeh-si-mô-nyi: Gyi teng meng-du wô, “Ngô *kyʽi* tao-kao, ng-lah zo-leh dông-deo teng-tong.”

<sup>32</sup> 箇遭其拉到一埭地方叫勒<u>客西马尼</u>。其等门徒话：「我去祷告，尔拉坐勒荡头等东。」

<sup>33</sup> Ziu ta-leh Pe-teh, Yüô-kôh, Iah-ʽen, dô-kô kyʽi: *sing-li* ziu do-nyiang ling-ling-dong, pe-shông tao gyih-deo; <sup>34</sup> teng gyi-lah wô, “Ngô-go sing do-nyiang iu-meng tao si-go din-di: ng-lah hao dông-deo læ-tong, yüong kying-sing.”

<sup>33</sup> 就带勒<u>彼得</u>、<u>雅各</u>、<u>约翰</u>，大家去。心里就大样懔懔动，悲伤到极头，<sup>34</sup> 等其拉话：「我个心大样忧闷到死个田地。尔拉好荡头来东，用警醒。」

<sup>35</sup> Ziu tsing-kyʽi ih-ngæn, boh-tao di-yiang-li, gyiu-gyiu, ziah-z hao-s-teh-go, peh Gyi min-diao keh-go z-ʽeo. <sup>36</sup> Gyi z-ka wô, “Üô-pô, Ah-tia, Ng z yiang-yiang tu neng-keo-go; *gyiu* Ng min-diao Ngô keh-go pe-ts: se-tsih ka-go, m̆-teh hao ze Ngô-go cü-i, tsong-z ze Ng-go *cü-i*.” <sup>37</sup> Tseo-læ, kʽen-kyin meng-du kwʽeng-joh-tih; ziu teng Pe-teh wô, “Si-meng, ng kwʽeng-joh-de ma! ih tin-cong kong-fu tu feh neng-keo kying-sing ma! <sup>38</sup> Ng-lah yüong kying-sing, tao-kao; sæn-leh tseo-tsing mi-ʽôh li-hyiang kyʽi. Ling-sing z dzing-nyün-go, tsih-z nyüoh-sing nyün-ziah.”

<sup>35</sup> 就进起一眼，伏倒地垟里，求求，若是好使得个，拨其免掉箇个时候。<sup>36</sup> 其是介话：「亚巴，阿爹，尔是样样都能够个，求尔免掉我箇个杯子。虽即介个，呒得好随我个主意，总是随尔个主意。」<sup>37</sup> 走来，看见门徒困熟的，就等<u>彼得</u>话：「<u>西门</u>，尔困熟了吗！一点钟工夫都弗能够警醒吗！<sup>38</sup> 尔拉用警醒，祷告，省勒走进迷惑里向去。灵性是情愿个，只是肉身软弱。」

<sup>39</sup> Yi kyʽi tao-kao, shih-wô yia z-ka wô-fah. <sup>40</sup> Cün-læ, kʽen-kyin gyi-lah yi kwʽeng-joh-tih: ing-we gyi-lah ngæn-tsing mi-long-kyʽi-de; gyi-lah yia feh hyiao-teh dza-go hao we-teh Gyi.

<sup>39</sup> 又去祷告，说话也是介话法。<sup>40</sup> 转来，看见其拉又困熟的。因为其拉眼睛眯拢去了，其拉也弗晓得咋个好回答其。

<sup>41</sup> Di-sæn-tsao tseo-læ, teng gyi-lah wô, “Yi-ʽeo *ze* *ng-lah* kwʽeng-joh, tsiang-sih. Yi-kying keo-de; z-ʽeo tao-de: Nying-go Ng-ts iao kao-dæ ze-nying-go siu-li de. <sup>42</sup> Bô-kyʽi, ah-lah yüong kyʽi-de: ma Ngô cü-kwu gying-long-læ-de.”

<sup>41</sup> 第三遭走来，等其拉话：「以后随尔拉困熟，将息。已经够了，时候到了。人个儿子要交代罪人个手里了。<sup>42</sup> 爬起，阿拉用去了。卖我主顾近拢来了。」

<sup>43</sup> Tông-z, Gyi wa læ-tih kông-go z-ʽeo, jih-nyi meng-du li-hyiang ih-go, *kyiao-leh* Yiu-da, læ-de; wa-yiu ih-do-dziao nying, ta-leh tao teng kweng-ts, dzong tsi-s-deo doh-shü-nying tsiang-lao-go u-sen, teng Yiu-da dô-kô læ-tong. <sup>44</sup> Ma Gyi diao-go cü-kwu yi-kying peh gyi-lah ih-go en-ʽao, z-ka wô, “Ngô teng Gyi hyüong-cü-go, ziu-z: ng-lah hao kʽô Gyi, lao-lao-kʽao-kʽao ta-leh-kyʽi.” <sup>45</sup> Gyi ih tao, ziu tseo-long Yiæ-su sing-pin, z-ka wô, “Fu-ts, Fu-ts;” ziu teng Gyi hyüong-cü. <sup>46</sup> Gyi-lah ziu ʽô-siu kʽô Gyi.

<sup>43</sup> 当时，其还来的讲个时候，十二门徒里向一个，叫勒<u>犹大</u>，来了，还有一大潮人，带勒刀等棍子，从祭司头读书人长老个乌碎，等<u>犹大</u>大家来东。<sup>44</sup> 卖其掉个主顾已经拨其拉一个暗号，是介话：「我等其嗅嘴个，就是。尔拉好抲其，牢牢靠靠带勒去。」<sup>45</sup> 其一到，就走拢<u>耶稣</u>身边，是介话：「夫子，夫子」就等其嗅嘴。<sup>46</sup> 其拉就下手抲其。

<sup>47</sup> Bông-pin lih-tong yiu ih-go nying bah-cʽih tao læ, tsæn tsi-s-deo-go nu-boh, siah-lôh gyi ng-to. <sup>48</sup> Yiæ-su kʽæ kʽeo, teng gyi-lah wô, “Ng-lah dza-we do-leh tao teng kweng-ts tseo-cʽih-læ kʽô Ngô, ziang kʽô gyiang-dao ka? <sup>49</sup> Ngô nyih-nyih læ sing-din-li ng-lah-go cong-nyiang kông dao-li; ng-lah feh kʽô Ngô: dæn-z *keh-go* *z-ken* *z-ka* *tso-fah*, hao s-teh Sing-shü-li-go shih-wô yiu yiao-nyiæn go.”

<sup>47</sup> 旁边立东有一个人拔出刀来，斩祭司头个奴仆，削落其耳朵。<sup>48</sup> <u>耶稣</u>开口，等其拉话：「尔拉咋会驮勒刀等棍子走出来抲我，像抲强盗介？<sup>49</sup> 我日日来圣殿里尔拉个中央讲道理，尔拉弗抲我。但是箇个事干是介做法，好使得圣书里个说话有效验个。」

<sup>50</sup> Keh-tsao meng-du tu li-kʽæ Gyi, dao-tseo-de. <sup>51</sup> Yiu ih-go ʽeo-sang, yiu si mô-pu yü-leh cʽih-poh-go *kyi-sing*, keng Gyi kæn; keh-sing ying-ping cô gyi. <sup>52</sup> Gyi ziu tʽeng-diao-leh mô-pu, cʽih-poh-go dao-tseo-de.

<sup>50</sup> 箇遭门徒都离开其，逃走了。<sup>51</sup> 有一个后生，有细麻布围勒出膊个肌身，跟其间，箇星营兵揸其。<sup>52</sup> 其就褪掉了麻布，出膊个逃走了。

<sup>53</sup> GYI-LAH ziu ta-leh Yiæ-su tao tsi-s-deo-go *ngô-meng-li*; cong tsi-s-deo, tsiang-lao, teng doh-shü-nying, tu jü-long tao tsi-s-deo u-sen. <sup>54</sup> Pe-teh yün yün keng-leh Gyi, ih-dzih tao tsi-s-deo ngô-meng-li; teng tsʽa-nying dô-kô zo-lôh, hong-hong-ho.

<sup>53</sup> 其拉就带勒<u>耶稣</u>到祭司头个衙门里。众祭司头、长老、等读书人，都聚拢到祭司头乌碎。<sup>54</sup> <u>彼得</u>远远跟勒其，一直到祭司头衙门里，等差人大家坐落，烘烘火。

<sup>55</sup> Keh-sing tsi-s-deo teng djün kong-we tu iao zing te tsing læ kao Yiæ-su, hao bæn Gyi si-ze; tsih-z zing-feh-djôh. <sup>56</sup> Yiu hyü-to nying tso kô te-tsing kao Gyi, dæn-z gyi-lah-go te-tsing feh-vu. <sup>57</sup> Yi yiu kyi-go nying lih-kyʽi-læ, tso kô te-tsing kao Gyi, z-ka wô, <sup>58</sup> “Ah-lah tʽing-meng Gyi wô, ‘Keh-go *sing*-din z *nying* siu sô tso-go, Ngô we hwe-diao gyi, sæn nyih li-deo tsæ kyʽi ih-zo, feh-z *nying* siu sô tso-go.” <sup>59</sup> Ziu-z ka gyi-lah-go te-tsing yia z feh-vu.

<sup>55</sup> 箇星祭司头等全公会都要寻对证来告<u>耶稣</u>，好办其死罪，只是寻弗着。<sup>56</sup> 有许多人做假对证告其，但是其拉个对证弗符。<sup>57</sup> 又有几个人立起来，做假对证告其，是介话，<sup>58</sup> 「阿拉听闻其话：『箇个圣殿是人手所做个，我会毁掉其，三日里头再起一座，弗是人手所做个。』」<sup>59</sup> 就是解其拉个对证也是弗符。

<sup>60</sup> Tsi-s-deo tông-cong-nyiang lih-kyʽi-læ, meng Yiæ-su, wô, “Ng ih-kyü tu feh we-teh ma? Gyi-lah tso te-tsing kao Ng go z-ken tao-ti dza-go ?” <sup>61</sup> Yiæ-su feh hyiang, ih-ngæn feh we-teh gyi. Tsi-s-deo tsæ meng Gyi, teng Gyi wô, “Ng tao-ti z Kyi-toh keh-we kæ tsæn-me Cü-kwu-go Ng-ts feh?” <sup>62</sup> Yiæ-su z-ka wô, “Ngô z-go: ng-lah tsiang-læ we kʽen-kyin Nying-go Ng-ts zo læ yiu neng-ken Cü-kwu-go jing-siu-pin, yi dzing-leh tʽin-li-go yüing ka læ.”

<sup>60</sup> 祭司头当中央立起来，问<u>耶稣</u>，话：「尔一句都弗回答吗？其拉做对证告尔个事干到底咋个？」<sup>61</sup> <u>耶稣</u>弗响，一眼弗回答其。祭司头再问其，等其话：「尔到底是<u>基督</u>箇位该赞美主顾个儿子弗？」<sup>62</sup> <u>耶稣</u>是介话：「我是个。尔拉将来会看见人个儿子坐来有能干主顾个顺手边，又乘勒天里个云介来。」

<sup>63</sup> Tsi-s-deo cʽô-kʽæ zi-go i-zông, z-ka wô, “Ah-lah ʽo-yüong bih-nying-go te-tsing? <sup>64</sup> Gyi sih-doh-go shih-wô ng-lah tʽing-meng-de: ng-lah-go i-s dza-go?” Gyi-lah long-tsong ding Gyi væn-djôh si-ze. <sup>65</sup> Keh-tsao yiu-sing zæn-tʽu tʽu Gyi, tsô-djü Gyi-go min-kʽong, gyün-deo kʽao Gyi, yi teng Gyi wô, “Ng tsʽia kông-kông sin-cü shih-wô.” Keh-sing tsʽa-nying yia dong-siu kwah Gyi.

<sup>63</sup> 祭司头扯开自个衣裳，是介话：「阿拉何用别人个对证？<sup>64</sup> 其亵渎个说话尔拉听闻了。尔拉个意思咋个？」其拉拢总定其犯着死罪。<sup>65</sup> 箇遭有星馋唾吐其，遮住其个面孔，拳头敲其，又等其话：「尔且讲讲先知说话。」箇星差人也动手掴其。

<sup>66</sup> Pe-teh læ ʽô-deo, ming-dông-li læ-kæn; tsi-s-deo ih-go ô-deo tseo-læ, <sup>67</sup> ih kʽen-kyin Pe-teh læ-tih hong-ho, ziu tsʽing-ting kʽen-kʽen gyi, wô, “Ng yia z teng Nô-sah-leh Yiæ-su dong-de-go.” <sup>68</sup> Gyi feh tsiao-jing, z-ka wô, “Ng-go shih-wô dza-go, ngô yia feh hyiao-teh, feh ming-bah.” Gyi tseo-cʽih tao zin-ming-dông, kyi ziu di-de, <sup>69</sup> Yi yiu ih-go ô-deo kʽen-kyin gyi, teng bông-pin lih-tong-go cü-kwu wô, “Keh-go nying z gyi-lah tso-de-go.” <sup>70</sup> Pe-teh yi feh tsiao-jing. Ko-leh ih-zông, keh-sing bông-pin lih-tong-go nying tsæ teng Pe-teh wô, “Ng jih-dzæ z gyi-lah tso-de nying; ing-we ng z Kyüô-li-li nying, ng-go kʽeo-ing yia te-go.” <sup>71</sup> Keh-tsao Pe-teh vah zing-do-tsiu, wô, “Ng-lah læ-tih kông-go Cü-kwu, ngô feh nying-teh Gyi.” <sup>72</sup> Kyi ziu di-nyi-pin di-de. Pe-teh ziu kyi-teh-tao Yiæ-su teng gyi kông-ko-go shih-wô, “Kyi di liang-vah go zin-deo, ng we sæn-tsao feh tsiao-jing Ngô.” Ih tsʽeng-tao, ziu kʽoh-de.

<sup>66</sup> <u>彼得</u>来下头，明堂里来间。祭司头一个丫头走来，<sup>67</sup> 一看见<u>彼得</u>来的烘火，就清盯看看其，话：「尔也是等<u>拿撒勒</u> <u>耶稣</u>同队个。」<sup>68</sup> 其弗招认，是介话：「尔个说话咋个，我也弗晓得，弗明白。」其走出到前明堂，鸡就啼了。<sup>69</sup> 又有一个丫头看见其，等旁边立东个主顾话：「箇个人是其拉做队个。」<sup>70</sup> <u>彼得</u>又弗招认。过了一晌，箇星旁边立东个人再等<u>彼得</u>话：「尔实在是其拉做队人，因为尔是<u>加利利</u>人，尔个口音也对个。」<sup>71</sup> 箇遭<u>彼得</u>罚甚大咒，话：「尔拉来的讲个主顾，我弗认得其。」<sup>72</sup> 鸡就第二遍啼了。<u>彼得</u>就记得到<u>耶稣</u>等其讲过个说话，「鸡啼两伐个前头，尔会三遭弗招认我。」一忖到，就哭了。

---

### Mk. XV.

TSAO tʽin-nyiang, keh-sing tsi-s-deo, tsiang-lao, doh-shü-nying, teng djün kong-we, tu siang-liang-hao, ziu bo-leh Yiæ-su, ta-cʽih-kyʽi, ka peh Pe-lah-to.

早天亮，箇星祭司头、长老、读书人、等全公会，都商量好，就缚勒<u>耶稣</u>，带出去，解拨<u>彼拉多</u>。

<sup>2</sup> Pe-lah-to meng Gyi, wô, “Ng z Yiu-tʽa nying-go Wông-ti feh?” Yiæ-su we-teh gyi, wô, “Ng wô-djôh-de.” <sup>3</sup> Keh-sing tsi-s-deo kao Gyi hyü-to en-gyin. <sup>4</sup> Pe-lah-to yi meng Gyi, wô, “Ng ih-ngæn feh we-teh ma? Tsʽia-kʽen, gyi-lah yiu to-siao en-gyin tso te-tsing kao Ng.” <sup>5</sup> Dæn-z Yiæ-su dzing-gyiu ih-ngæn feh we-teh; s-teh Pe-lah-to hyi-gyi.

<sup>2</sup> <u>彼拉多</u>问其，话：「尔是<u>犹太</u>人个皇帝弗？」<u>耶稣</u>回答其，话：「尔话着了。」<sup>3</sup> 箇星祭司头告其许多案件。<sup>4</sup> <u>彼拉多</u>又问其，话：「尔一眼弗回答吗？且看，其拉有多少案件做对证告尔。」<sup>5</sup> 但是<u>耶稣</u>仍旧一眼弗回答。使得<u>彼拉多</u>稀奇。

<sup>6</sup> Tao tsih-kʽeng-go *nyih-ts*, lao-lao fông ih-go væn-nying peh pah-sing, ze gyi tʽao jü. <sup>7</sup> Yiu ih-go nying kyiao-leh Pô-lah-pô, teng gyi yü-tông dzao-fæn-go dô-kô bo-kæn: dzao-fæn-go z-ʽeo gyi-lah z sah nying ko-de. <sup>8</sup> Cong-nying wæ-wæ-hyiang gyiu *Pe-lah-to*, iao gyi tsiao lao-li ka tso. <sup>9</sup> Pe-lah-to we-teh gyi-lah, wô, “Iao ngô fông Yiu-tʽa nying-go Wông-ti peh ng-lah feh?” <sup>10</sup> Ing-we hyiao-teh keh-sing tsi-s-deo z we-leh kyʽi Gyi feh-ko ka-zông-læ-go.

<sup>6</sup> 到节肯个日子，老老放一个犯人拨百姓，随其讨谁。<sup>7</sup> 有一个人叫勒<u>巴拉巴</u>，等其余党造反个大家缚间。造反个时候其拉是杀人过了。<sup>8</sup> 众人怀怀响求<u>彼拉多</u>，要其照老例介做。<sup>9</sup> <u>彼拉多</u>回答其拉，话：「要我放<u>犹太</u>人个皇帝拨尔拉弗？」<sup>10</sup> 因为晓得箇星祭司头是为了气其弗过解上来个。

<sup>11</sup> Dæn-z keh-sing tsi-s-deo tsʽön-teh keh-dziao nying, neng-s iao fông Pô-lah-pô peh gyi-lah. <sup>12</sup> Pe-lah-to yi we-teh gyi-lah, wô, “Ka-ni, ng-lah sô wô z Yiu-tʽa nying Wông-ti go, iao ngô dza bæn Gyi?” <sup>13</sup> Gyi-lah yi wæ-wæ-hyiang wô, “Ting Gyi læ jih-z-kô-zông.” <sup>14</sup> Pe-lah-to teng gyi-lah wô, “Gyi tso soh-go ôh z-ken?” Gyi-lah yüih-fah eo-leh hyiang, *wô*, “Ting Gyi læ jih-z-kô-zông.” <sup>15</sup> Pe-lah-to iao en-teh pah-sing, ziu fông Pô-lah-pô peh gyi-lah, yüong pin-ts tang Yiæ-su, kao-dæ *gyi-lah* kyʽi ting Gyi læ jih-z-kô-zông.

<sup>11</sup> 但是箇星祭司头撺掇箇潮人，能使要放<u>巴拉巴</u>拨其拉。<sup>12</sup> <u>彼拉多</u>又回答其拉，话：「介呢，尔拉所话是<u>犹太</u>人皇帝个，要我咋办其？」<sup>13</sup> 其拉又怀怀响话：「钉其来十字架上。」<sup>14</sup> <u>彼拉多</u>等其拉话：「其做啥个恶事干？」其拉越发讴勒响，话：「钉其来十字架上。」<sup>15</sup> <u>彼拉多</u>要安得百姓，就放<u>巴拉巴</u>拨其拉，用鞭子打<u>耶稣</u>，交代其拉去钉其来十字架上。

<sup>16</sup> KEH-SING ping ta Yiæ-su tao ming-dông-ʽeo, ziu-z <sup>\[1\]</sup>kwun-tʽing; eo-long ʽeh-ying-go ping. <sup>17</sup> Ziu do-leh ʽong-*bao* peh Gyi cʽün, tsʽ pin-cʽih ih-ting bing-tʽin-kwun peh Gyi ta; <sup>18</sup> ziu tsʽing Gyi en, wô, “Yiu-tʽa nying-go Wông-ti, kong-hyi!” <sup>19</sup> Yi do-leh ih-keng lu-ken tang Gyi deo, zæn-tʽu tʽu gyi, ping-tsʽia gyü-tao pa Gyi. <sup>20</sup> Cʽü-siao-hao-ts, poh-diao *ʽong-bao*, *dzing-gyiu* peh Gyi cʽün-leh Zi-go i-zông; ziu tʽo-cʽih-kyʽi ting Gyi læ jih-z-kô-zông.

<sup>16</sup> 箇星兵带<u>耶稣</u>到明堂后，就是官厅<sup>\[1\]</sup>，讴拢合营个兵。<sup>17</sup> 就驮勒红袍拨其穿，刺编出一顶平天冠拨其戴，<sup>18</sup> 就请其安，话：「<u>犹太</u>人个皇帝，恭喜！」<sup>19</sup> 又驮勒一根芦竿打其头，馋唾吐其，并且跪倒拜其。<sup>20</sup> 取笑好仔，剥掉红袍，仍旧拨其穿勒自个衣裳，就拖出去钉其来十字架上。

<sup>\[1\]*ʽÔh wô*, wông-kong. 或话，皇宫。（原注）</sup>

<sup>21</sup> Yiu ih-go Kwu-li-næ nying *kyiao-leh* Si-meng, ziu-z Üô-lih-sæn-da teng Lu-fu-go ah-tia, tseo-ko; z dzong din-pæn-li ka læ-go: gyi-lah ngang-kʽô gyi pe Yiæ-su-go jih-z-kô.

<sup>21</sup> 有一个<u>古利奈</u>人叫勒<u>西门</u>，就是<u>亚力山大</u>等<u>鲁孚</u>个阿爹，走过，是从田畈里介来个。其拉硬抲其背<u>耶稣</u>个十字架。

<sup>22</sup> GYI-LAH ziu ta Yiæ-su tao Kôh-kôh-tʽa di-fông, ziu-z ‘kwʽu-lu-deo u-sen ka-shih. <sup>23</sup> Do-leh yiu meh-yiah ʽo-tih-go tsiu peh Gyi kyʽüoh; Gyi feh kʽeng ziu. <sup>24</sup> Ting-zông jih-z-kô ts-ʽeo, gyi-lah dô-kô feng Gyi i-zông, tsʽeh ts-meh-den *kʽen* kôh-nying teh-djôh soh-si. <sup>25</sup> Kyiu tin-cong ka z-ʽeo gyi-lah ting Gyi læ jih-z-kô-zông. <sup>26</sup> Læ Gyi deo-zông tʽiah ih-da yiu Gyi ze-ming sia-tih-go diao-ts, ziu-z wô, “YIU-TʽA NYING-GO WÔNG-TI.”

<sup>22</sup> 其拉就带<u>耶稣</u>到<u>各各他</u>地方，就是『骷颅头乌碎』解说。<sup>23</sup> 驮勒有没药和的个酒拨其吃，其弗肯受。<sup>24</sup> 钉上十字架之后，其拉大家分其衣裳，撮指末头看各人得着啥西。<sup>25</sup> 九点钟介时候其拉钉其来十字架上。<sup>26</sup> 来其头上贴一埭有其罪名写的个条子，就是话：「<u>犹太</u>人个皇帝。」

<sup>27</sup> Yiu liang-go gyiang-dao teng Gyi dong-de ting læ jih-z-kô-zông, ih-go læ Gyi jing-siu-pin, ih-go læ tsia-siu-pin. <sup>28</sup> Z-ka, keh-tsih Sing-shü sô wô, “Gyi we væn-nying li-hyiang sön-tsing dzæ-nen,” \[Y. 53. 12.\] yiu yiao-nyiæn de.

<sup>27</sup> 有两个强盗等其同队钉来十字架上，一个来其顺手边，一个来借手边。<sup>28</sup> 是介，箇节圣书所话，「其会犯人里向算进在内」\[Y. 53. 12.\] 有效验了。

<sup>29</sup> Tseo-ko-go cü-kwu deo yiao-yiao, sih-doh Gyi, z-ka wô, “ʽE! Ng z we hwe-diao sing-din, sæn nyih kong-fu tsæ kyʽi-hao Cü-kwu, <sup>30</sup> *næn-kæn* hao Zi kyiu Zi, dzong jih-z-kô ka tseo-lôh-læ.” <sup>31</sup> Keh-sing tsi-s-deo teng doh-shü-nying yia z-ka, gyi-lah dô-kô kông-læ-kông-kyʽi tsao-siao Gyi, wô, “Gyi yiu bih-nying kyiu-ko-de, feh neng-keo kyiu Zi. <sup>32</sup> Keh-go Kyi-toh, Yi-seh-lih-go Wông-ti, næn-kæn dzong jih-z-kô hao tseo-lôh, peh ah-lah kʽen-kyin-ts ziu siang-sing.” Teng Gyi dong-de ting-kæn-go nying yia zoh-mô Gyi.

<sup>29</sup> 走过个主顾头摇摇，亵渎其，是介话：「哎！尔是会毁掉圣殿，三日工夫再起好主顾，<sup>30</sup> 难间好自救自，从十字架介走落来。」<sup>31</sup> 箇星祭司头等读书人也是介，其拉大家讲来讲去嘲笑其，话：「其有别人救过了，弗能够救自。<sup>32</sup> 箇个<u>基督</u>，<u>以色列</u>个皇帝，难间从十字架好走落，拨阿拉看见仔就相信。」等其同队钉间个人也𧮙骂其。

<sup>33</sup> Tao-leh jih-nyi tin-cong, pin-di heh-en, ih-dzih *en* tao sæn tin-cong. <sup>34</sup> Sæn tin-cong z-ʽeo, Yiæ-su do-do sing-hyiang eo-kyʽi-læ, wô, “Yi-li! Yi-li! lah-mô sah-bah-da-nyi?” ka-shih ziu-z wô, “Ngô-go Jing-ming! Ngô-go Jing-ming! dza-we kyʽi-diao Ngô?” \[S. 22. 1.\] <sup>35</sup> Yiu-sing bông-pin lih-kæn-go nying tʽing-meng, z-ka wô, “Gyi z læ-tih eo Yi-li-üô.” <sup>36</sup> Yiu ih-go nying peng-kyʽi, do-leh hæ-min-hwô, tsʽu seng-tʽeo-ts, cʽoh læ lu-ken-li, peh Gyi kyʽüoh, *teng* *yü-to* *nying* wô, “Vong-de; ah-lah tsʽia kʽen Yi-li-üô we læ fông Gyi lôh feh.”

<sup>33</sup> 到了十二点钟，遍地黑暗，一直暗到三点钟。<sup>34</sup> 三点钟时候，<u>耶稣</u>大大声响讴起来，话：「以利！以利！拉马撒白大尼？」解说就是话：「我个神明！我个神明！咋会弃掉我？」\[S. 22. 1.\] <sup>35</sup> 有星旁边立间个人听闻，是介话：「其是来的讴<u>以利亚</u>。」<sup>36</sup> 有一个人奔起，驮勒海绵花，醋渗透仔，戳来芦竿里，拨其吃，等余多人话：「甮了。阿拉且看<u>以利亚</u>会来放其落弗。」

<sup>37</sup> Yiæ-su do-do sing-hyiang eo ih-sing, kyʽi ziu dön-de. <sup>38</sup> *Sing*-din-li-go mun-tsiang zông-ʽô te-lih-kʽæ.

<sup>37</sup> <u>耶稣</u>大大声响讴一声，气就断了。<sup>38</sup> 圣殿里个缦帐上下𠡒裂开。

<sup>39</sup> Teng Gyi te-min lih-tong-go pah-tsong, kʽen-kyin *Yiæ-su* ka eo ih-sing kyʽi ziu dön-de, ziu wô, “Keh-go Nying jih-dzæ z Jing-ming-go Ng-ts.” <sup>40</sup> Yiu *kyi-go* nyü-nying yün-yün kʽen-kæn: nen-cong yiu Meh-da-lah-go Mô-li-üô, wa-yiu siao Yüô-kôh teng Iah-si-go ah-nyiang Mô-li-üô, teng Sah-lo-mi: <sup>41</sup> ziu-z, *Yiæ-su* læ Kyüô-li-li go z-ʽeo, keng-leh kong-ing Gyi go cü-kwu; yi yiu hyü-to bih-go nyü-nying, ziu-z teng Gyi dô-kô zông Yiæ-lu-sah-leng go cü-kwu.

<sup>39</sup> 等其对面立东个百总，看见<u>耶稣</u>介讴一声气就断了，就话：「箇个人实在是神明个儿子。」<sup>40</sup> 有几个女人远远看间。内中有<u>抹大拉</u>个<u>马利亚</u>，还有小<u>雅各</u>等<u>约西</u>个阿娘<u>马利亚</u>，等<u>撒罗米</u>。<sup>41</sup> 就是，<u>耶稣</u>来<u>加利利</u>个时候，跟勒供应其个主顾，又有许多别个女人，就是等其大家上<u>耶路撒冷</u>个主顾。

<sup>8</sup> YI-KYING yia-kwʽa, tsæ-wô z yü-be-nyih, ziu-z en-sih-nyih zin-deo *keh* *nyih*, <sup>43</sup> keh-lah Üô-li-mô-tʽa-go Iah-seh tseo-læ; z nyi-z-bu-li kwe-djong-go kwun, yia z siang-vông Jing-koh *læ* go cü-kwu; gyi fông-tæn læ kyin Pe-lah-to, tʽao Yiæ-su-go s-siu. <sup>44</sup> Pe-lah-to hyi-gyi Yiæ-su yi-kying si-de; ziu eo pah-tsong læ, meng gyi, si-de z ih-zông feh. <sup>45</sup> Kyi-jün dzong pah-tsong ka teh-cü-de, ziu pô s-siu song peh Iah-seh.

<sup>42</sup> 已经夜快，再话是预备日，就是安息日前头箇日，<sup>43</sup> 箇拉<u>亚利马太</u>个<u>约瑟</u>走来，是议事部里贵重个官，也是想望神国来个主顾，其放胆来见<u>彼拉多</u>，讨<u>耶稣</u>个尸首。<sup>44</sup> <u>彼拉多</u>稀奇<u>耶稣</u>已经死了，就讴百总来，问其，死了是一晌弗。<sup>45</sup> 既然从百总介得知了，就把尸首送拨<u>约瑟</u>。

<sup>46</sup> *Iah-seh* ziu ma si mô-pu, pô s-siu do-lôh-læ, yüong keh-go pu ko-hao-ts, en-leh zah-ngæn zôh-cʽih-læ-go veng li-hyiang: yi fæn ih-kwʽe zah-deo, seh læ veng meng-kʽeo. <sup>47</sup> Meh-da-lah-go Mô-li-üô, teng Iah-si-go *ah-nyiang* Mô-li-üô, tu kʽen-kyin Gyi en-go u-sen.

<sup>46</sup> <u>约瑟</u>就买细麻布，把尸首驮落来，用箇个布裹好仔，安勒石岩凿出来个坟里向，又翻一块石头，塞来坟门口。<sup>47</sup> <u>抹大拉</u>个<u>马利亚</u>，等<u>约西</u>个阿娘<u>马利亚</u>，都看见其安个乌碎。

---

### Mk. XVI.

EN-SIH-NYIH ko-de, Meh-da-lah-go Mô-li-üô, teng Yüô-kôh-go *ah-nyiang* Mô-li-üô, teng Sah-lo-mi, yü-sin ma-leh hyiang-liao, iao læ djô Yiæ-su-go *s-siu*. <sup>2</sup> Tsʽih-nyih-go deo-nyih tsao tʽin-nyiang, nyih-deo cʽih-kyʽi z-ʽeo, tao veng-deo læ. <sup>3</sup> Gyi-lah dô-kô siang-liang, wô, “Jü we teng ah-lah fæn-ko veng meng-kʽeo keh-kwʽe zah-deo ni?” <sup>4</sup> Deo ih dæ-kyʽi, ziu kʽen-kyin zah-deo yi-kying fæn-ko-de: *keh-kwʽe* *zah-deo* *yi* z ting do-go. <sup>5</sup> Tseo-tsing veng-mo li-hyiang, kʽen-kyin ih-go ʽeo-sang læ jing-siu-pin zo-kæn, cʽün-leh bah-bah dziang-sæn: gyi-lah ziu kyʽih-hoh. <sup>6</sup> Keh ʽeo-sang teng gyi-lah wô, “Vong kyʽih-hoh: ng-lah z læ zing keh ting jih-z-kô go Nô-sah-leh Yiæ-su: Gyi z weh-cün-læ-de, feh læ dông-deo: tsʽia-kʽen en Gyi go u-sen. <sup>7</sup> Hao kyʽi, wô hyiang meng-du teng Pe-teh dao, ‘Gyi sin-jü ng-lah tao Kyüô-li-li kyʽi; læ keh-deo ng-lah we kʽen-kyin Gyi, ziang Gyi teng ng-lah sô wô ka-go.’” <sup>8</sup> Gyi-lah kwʽa-kwʽa tseo-cʽih, dzong veng-deo ka peng-leh-kyʽi; nying hah-leh gwah-gwah-teo; ih-ngæn feh teng nying-kô wô soh, ing-we pʽô-go yün-kwu.

安息日过了，<u>抹大拉</u>个<u>马利亚</u>，等<u>雅各</u>个阿娘<u>马利亚</u>，等<u>撒罗米</u>，预先买了香料，要来搽<u>耶稣</u>个尸首。<sup>2</sup> 七日个头日早天亮，日头出去时候，到坟头来。<sup>3</sup> 其拉大家商量，话：「谁会等阿拉翻过坟门口箇块石头呢？」<sup>4</sup> 头一抬起，就看见石头已经翻过了。箇块石头又是顶大个。<sup>5</sup> 走进坟墓里向，看见一个后生来顺手边坐间，穿勒白白长衫：其拉就吃𢞕。<sup>6</sup> 箇后生等其拉话：「甮吃𢞕。尔拉是来寻箇钉十字架个<u>拿撒勒</u> <u>耶稣</u>。其是活转来了，弗来荡头。且看安其个乌碎。<sup>7</sup> 好去，话向门徒等<u>彼得</u>道，『其先如尔拉到<u>加利利</u>去，来箇头尔拉会看见其，像其等尔拉所话介个。』」<sup>8</sup> 其拉快快走出，从坟头介奔勒去，人吓勒刮刮抖，一眼弗等人家话啥，因为怕个缘故。

<sup>9</sup> Tsʽih-nyih-go deo-nyih tsao tʽin-nyiang *Yiæ-su* weh-cün-læ, sin yin-cʽih peh Meh-da-lah-go Mô-li-üô kʽen; ziu-z dzong gyi sing-zông ken-cʽih tsʽih-go kyü cü-kwu. <sup>10</sup> Keh-sing su-djông teng Yiæ-su dong-de-go cü-kwu tsing-hao læ-kæn pe-shông kʽoh-go z-ʽeo, keh nyü-nying tseo-kyʽi tʽong-cü gyi-lah. <sup>11</sup> Gyi-lah ih tʽing-meng *Yiæ-su* z weh-de, peh gyi kʽen-kyin-ko, feh siang-sing *gyi-go* *shih-wô*.

<sup>9</sup> 七日个头日早天亮<u>耶稣</u>活转来，先现出拨<u>抹大拉</u>个<u>马利亚</u>看，就是从其身上赶出七个鬼主顾。<sup>10</sup> 箇星素常等<u>耶稣</u>同队个主顾正好来间悲伤哭个时候，箇女人走去通知其拉。<sup>11</sup> 其拉一听闻<u>耶稣</u>是活了，拨其看见过，弗相信其个说话。

<sup>12</sup> Keh-sing z-ken ʽeo-deo, liang-go meng-du tao hyiang-ʽô kyʽi; tseo-lu-go z-ʽeo, Yiæ-su pin-leh kôh-yiang siang-mao yin-cʽih-læ peh gyi-lah kʽen. <sup>13</sup> Gyi-lah ziu kyʽi tʽong-cü yü-to-go *meng-du*; *meng-du* yia feh siang-sing gyi-lah.

<sup>12</sup> 箇星事干后头，两个门徒到乡下去，走路个时候，<u>耶稣</u>变勒各样相貌现出来拨其拉看。<sup>13</sup> 其拉就去通知余多个门徒，门徒也弗相信其拉。

<sup>14</sup> ʽEo-deo, jih-ih-go meng-du zo-zih-go z-ʽeo, *Yiæ-su* yin-cʽih-læ peh gyi-lah kʽen, tsah-vah gyi-lah feh siang-sing-go ngang sing-dziang; ing-we Gyi weh-cün-læ ʽeo-deo, keh-sing kʽen-kyin-ko cü-kwu-go shih-wô gyi-lah feh siang-sing.

<sup>14</sup> 后头，十一个门徒坐席个时候，<u>耶稣</u>现出来拨其拉看，责罚其拉弗相信个硬心肠，因为其活转来后头，箇星看见过主顾个说话其拉弗相信。

<sup>15</sup> Ping-tsʽia teng gyi-lah wô, “Ng-lah tao ʽen-tʽin-ʽô kyʽi, djün foh-ing dao-li peh long-tsong nying tʽing. <sup>16</sup> Siang-sing ziu si-li go cü-kwu hao teh-djôh kyiu feh” siang-sing-go cü-kwu, iao ding gyi ze. <sup>17</sup> Siang-sing-go cü-kwu, keh-sing gyi-z ziu we keng-djôh gyi: *ziu-z* yüong Ngô-go ming-deo we ken-cʽih kyü; we kông kôh-cʽü tʽu-wô; <sup>18</sup> we kʽô dzô; kyʽüoh ze-bin soh-go doh-zih, yia ve sông-ʽæ; wa-yiu sang-bing nying sing-zông siu en-en gyi, ziu we hao.”

<sup>15</sup> 并且等其拉话：「尔拉到咸天下去，传福音道理拨拢总人听。<sup>16</sup> 相信受洗礼个主顾好得着救弗」相信个主顾，要定其罪。<sup>17</sup> 相信个主顾，箇星奇事就会跟着其。就是用我个名头会赶出鬼；会讲各处土话；<sup>18</sup> 会抲蛇；吃随便啥个毒食，也𫧃伤害；还有生病人身上手按按其，就会好。」

<sup>19</sup> Cü teng gyi-lah kông-hao-ts, ziu sing-zông tʽin, zo læ Jing-ming-go jing-siu-pin. <sup>20</sup> Meng-du tseo-cʽih, kôh-tao-cʽü kyʽi djün dao-li: Cü pông-dzu gyi-lah, pô keng-djôh *gyi-lah* go gyi-z te-tsing keh-go dao-li. Üô-meng.

<sup>19</sup> 主等其拉讲好仔，就升上天，坐来神明个顺手边。<sup>20</sup> 门徒走出，各到处去传道理。主帮助其拉，把跟着其拉个奇事对证箇个道理。亚们。
