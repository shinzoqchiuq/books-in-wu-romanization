## S-DU YING DJÜN. 使徒行传

### Sd. I.

DI-O-FI-LO, ngô sia zin-deo keh-peng shü, kông Yiæ-su kyʽi-deo ih-tsʽih sô tso sô kao-hyüing-go z-ken, <sup>2</sup> ih-dzih tao Gyi yüong Sing-Ling feng-fu kæn-shün-go s-du ts-ʽeo sing-zông *tʽin* keh nyih. <sup>3</sup> Gyi ziu næn yi-ʽeo yüong hyü-to kyʽüoh-jih-go bing-kyü hyin-cʽih Gyi-zi z weh-cün-læ-go, læ s-jih nyih li-deo yin-cʽih peh s-du kʽen-kyin, *teng* *gyi-lah* kông Jing-koh-go z-ken.

<u>提阿非罗</u>，我写前头箇本书，讲<u>耶稣</u>起头一切所做所教训个事干，<sup>2</sup> 一直到其用圣灵吩咐拣选个使徒之后升上天箇日。<sup>3</sup> 其受难以后用许多确实个凭据显出其自是活转来个，来四十日里头现出拨使徒看见，等其拉讲神国个事干。

<sup>4</sup> *Yiæ-su* teng s-du jü-long-tong z-ʽeo, feng-fu gyi-lah, “M-nao li-kʽæ Yiæ-lu-sah-leng, iao teng-dæ *Tʽin*-Vu sô ing-hyü, ziu-z ng-lah zin-deo tʽing-meng Ngô kông-go. Ing-we Iah-ʽen z yüong shü ʽang si-li, tsih-yiu ng-lah m-to-siao nyih-su we ziu Sing-Ling-go si-li.”

<sup>4</sup> <u>耶稣</u>等使徒聚拢东时候，吩咐其拉，「呒得好离开<u>耶路撒冷</u>，要等待天父所应许，就是尔拉前头听闻我讲个。<sup>5</sup> 因为<u>约翰</u>是用水行洗礼，只有尔拉呒多少日数会受圣灵个洗礼。」

<sup>6</sup> Gyi-lah jü-long-tong ziu meng Gyi wô, “Cü, yin-dzæ z-tsin Ng iao w̆æn-we koh-kô peh Yi-seh-lih *nying* feh?” <sup>7</sup> *Yiæ-su* teng gyi-lah wô, “Nyih-ts teng z-ʽeo z *Tʽin*-Vu Zi-go công-dzing, feh-z ng-lah kʽo-yi hyiao-teh-go. <sup>8</sup> Tsih-yiu Sing-Ling ih ling-djôh ng-lah, ng-lah ziu we teh-djôh neng-ken; ping-tsʽia læ Yiæ-lu-sah-leng, ʽen Yiu-tʽa, teng Sah-mô-li-üô, ih-dzih tao di-go zing-deo, we teng Ngô tso te-tsing.”

<sup>6</sup> 其拉聚拢东就问其话：「主，现在时节尔要挽回国家拨<u>以色列</u>人弗？」<sup>7</sup> <u>耶稣</u>等其拉话：「日子等时候是天父自个章程，弗是尔拉可以晓得个。<sup>8</sup> 只有圣灵一临着尔拉，尔拉就会得着能干。并且来<u>耶路撒冷</u>，咸<u>犹太</u>，等<u>撒玛利亚</u>，一直到地个尽头，会等我做对证。」

<sup>9</sup> Keh-sing shih-wô kông-hao, gyi-lah kʽen-tong z-ʽeo, *Yiæ-su* ziu sing-zông-kyʽi; yiu ih-tô yüing tsih-djôh Gyi, peh gyi-lah ngæn-tsing kʽen-feh-kyin. <sup>10</sup> Yiæ-su zông-kyʽi z-ʽeo, gyi-lah dziao-leh tʽin tsʽing-ting kʽen-tong, yiu liang-go nying cʽün-leh bah i-zông, lih læ gyi-lah bông-pin, <sup>11</sup> ziu wô, “Ng-lah Kyüô-li-li nying, dza-we dziao tʽin lih-leh kʽen-tong? Keh-we Yiæ-su bih-kʽæ ng-lah zông tʽin kyʽi-de, tsiao ng-lah kʽen-kyin Gyi z-ka zông tʽin, tsiang-læ yia we z-ka læ-gyi.”

<sup>9</sup> 箇星说话讲好，其拉看东时候，<u>耶稣</u>就升上去。有一朵云接着其，拨其拉眼睛看弗见。<sup>10</sup> <u>耶稣</u>上去时候，其拉朝勒天清盯看东，有两个人穿勒白衣裳，立来其拉旁边，<sup>11</sup> 就话：「尔拉<u>加利利</u>人，咋会朝天立勒看东？箇位<u>耶稣</u>别开尔拉上天去了，照尔拉看见其是介上天，将来也会是介来其。」

<sup>12</sup> Keh-tsao *meng-du* dzong keh-zo sæn kyü Yiæ-lu-sah-leng kyʽi; *keh* *sæn* kyiao-leh Ken-læn sæn, teng Yiæ-lu-sah-leng siang-gying, tsʽô en-sih-nyih sô tseo-go lu-dzing. <sup>13</sup> Kyi-jün tao-de, ziu tseo-zông ih-kæn leo-teng: læ keh-deo deng-go cü-kwu, ziu-z Pe-teh, Yüô-kôh, Iah-ʽen, En-teh-lih; wa-yiu Fi-lih teng To-mô, Pô-to-lo-mæ teng Mô-tʽa, Üô-leh-fi-go *ng-ts* Yüô-kôh, teng Si-meng kyiao-leh Ze-lo-ti; wa-yiu Yüô-kôh-go *hyüong-di* Yiu-da. <sup>14</sup> Keh-sing nying teng *kyi-go* nyü-nying, wa-yiu Yiæ-su-go ah-nyiang Mô-li-üô teng Yiæ-su hyüong-di, ih-sing-ih-i feh-hyih-go tao-kao gyiu-gyiu.

<sup>12</sup> 箇遭门徒从箇座山归<u>耶路撒冷</u>去。箇山叫勒橄榄山，等<u>耶路撒冷</u>相近，差安息日所走个路程。<sup>13</sup> 既然到了，就走上一间楼顶。来箇头庉个主顾，就是<u>彼得</u>，<u>雅各</u>，<u>约翰</u>，<u>安得烈</u>；还有<u>腓力</u>等<u>多马</u>，<u>巴多罗买</u>等<u>马太</u>，<u>亚勒腓</u>个儿子<u>雅各</u>，等<u>西门</u>叫勒<u>锐罗底</u>。<sup>14</sup> 还有<u>雅各</u>个兄弟<u>犹大</u>。箇星人等几个女人，还有<u>耶稣</u>个阿娘<u>马利亚</u>等<u>耶稣</u>兄弟，一心一意弗歇个祷告求求。

<sup>15</sup> KEH-GO z-ʽeo jü-long-tong meng-du-go ming-su da-iah yiu ih-pah nyiæn-go: Pe-teh lih læ tông-cong-nyiang, z-ka wô, <sup>16</sup> “Cong-we hyüong-di, Sing-Ling tʽôh Da-bih-go kʽeo-li yü-sin kông Yiu-da, (ziu-z ling keh-sing kʽô Yiæ-su cü-kwu go *Yiu-da*.) keh-kyü shü z-jün kæ ing-nyiæn-go: <sup>17</sup> gyi z ah-lah-go de-li sön-tsing dzæ-nen, keh-go tsih-veng gyi yia dô-kô yiu-veng. <sup>18</sup> Keh-go cü-kwu pô fi-yi-ts-dzæ ma din; gyi kʽeh-tao di-yiang-li, du-bi hweh-kʽæ, du-dziang tu liu-cʽih. <sup>19</sup> (Tʽong Yiæ-lu-sah-leng deng-tih-go nying tu teh-cü; s-teh keh-kyʽiu din tʽu-ming eo Üô-keh-da-mô, ziu-z Hyüih-din ka i-s.) <sup>20</sup> Sing-s-li yiu sia-tih, wô, ‘Gyi-go oh kæ pin tso kʽong-di, m-neh hao deng nying:’ \[S. 69. 25.\] wa-yiu wô, ‘Gyi-go tsih-veng, bih-nying hao tsih-ziu.’ \[S. 109.8.\] <sup>21, 22</sup> Keh-lah Cü Yiæ-su læ ah-lah cong-nyiang læ-læ-kyʽi-kyʽi-go z-ʽeo, dzong Iah-ʽen ʽang si-li kyʽi-deo ih-dzih tao Gyi bih-kʽæ ah-lah sing-zông keh nyih, keh-sing teng ah-lah djông-djông jü-long-tong-go nying, gyi-cong pih iao *kæn* ih-go teng ah-lah dô-kô tso Gyi tsæ-weh-go te-tsing.”

<sup>15</sup> 箇个时候聚拢东门徒个名数大约有一百廿个。<u>彼得</u>立来当中央，是介话，<sup>16</sup> 「众位兄弟，圣灵托<u>大辟</u>个口里预先讲<u>犹大</u>，（就是领箇星抲<u>耶稣</u>主顾个<u>犹大</u>。）箇句书自然该应验个。<sup>17</sup> 其是阿拉个队里算进在内，箇个职份其也大家有份。<sup>18</sup> 箇个主顾把非义之财买田。其磕倒地垟里，肚皮豁开，肚肠都流出。<sup>19</sup> （通<u>耶路撒冷</u>庉的个人都得知。使得箇丘田土名讴<u>亚革大马</u>，就是血田介意思。）<sup>20</sup> 圣诗里有写的，话，『其个屋该变做空地，呒得好庉人。』\[S. 69. 25.\] 还有话，『其个职份，别人好接受。』\[S. 109.8.\] <sup>21, 22</sup> 箇拉主<u>耶稣</u>来阿拉中央来来去去个时候，从<u>约翰</u>行洗礼起头一直到其别开阿拉升上箇日，箇星等阿拉常常聚拢东个人，其中必要拣一个等阿拉大家做其再活个对证。」

<sup>23</sup> Gyi-lah ziu kyü-tsin liang-go nying; *ih-go* *z* Ziah-seh kyiao-leh Pô-sah-pô, yi kyiao-leh Yiu-z-tu; *ih-go* *z* Mô-di-üô. <sup>24</sup> Ziu tao-kao, z-ka wô, “Cü, væn-pah nying-go sing Ng tu hyiao-teh-go; keh liang-go nying cong-nyiang, Ng sô kæn-djôh-go cü-kwu, gyiu Ng shih-lih gyi, <sup>25</sup> hao tsih-ziu keh bæn-z teng s-du-go tsih-veng; ing-we Yiu-da væn-ze tsʽo-lôh keh-go tsih-veng, tao zi-go di-fông kyʽi-de.” <sup>26</sup> Keh-tsao gyi-lah tsʽeh ts-meh-den, tsʽeh-djôh Mô-di-üô; ziu teng jih-ih-go s-du sön-tsing dzæ-nen.

<sup>23</sup> 其拉就举荐两个人。一个是<u>若瑟</u>叫勒<u>巴撒巴</u>，又叫勒<u>犹士都</u>。一个是<u>马提亚</u>。<sup>24</sup> 就祷告，是介话，「主，凡百人个心尔都晓得个。箇两个人中央，尔所拣着个主顾，求尔设立其，<sup>25</sup> 好接受箇办事等使徒个职份。因为<u>犹大</u>犯罪错落箇个职份，到自个地方去了。」<sup>26</sup> 箇遭其拉撮指末头，撮着<u>马提亚</u>。就等十一个使徒算进在内。

---

### Sd. II.

WU-SHING-TSIH-GO nyih-ts yi-kying tao-de, long-tsong *meng-du* dong-sing-ʽeh-i tso-tʽah u-sen læ-tong. <sup>2</sup> Hweh-jün yiu dzong tʽin ka læ-go sing-hyiang, ziang mang-mang fong cʽü-ko ka, ziu cʽong-mun gyi-lah zo-tih-go ʽen-kæn oh-lô. <sup>3</sup> Gyi-lah ziu kʽen-kyin zih-deo, ziang ho-kwông ka, tsʽô-tang-tsʽô feng-kʽæ, deng læ kôh-nying-go deo-zông. <sup>4</sup> Gyi-lah long-tsong be Sing-Ling do-nyiang ken-dong, kông-kyʽi bih-cʽü tʽu-wô læ, tsiao *Sing*-Ling sô s-peh gyi-lah kông ka.

五旬节个日子已经到了，拢总门徒同心合意做𡍲乌碎来东。<sup>2</sup> 忽然有从天介来个声响，像猛猛风吹过介，就充满其拉坐的个咸间屋落。<sup>3</sup> 其拉就看见舌头，像火光介，岔打岔分开，庉来各人个头上。<sup>4</sup> 其拉拢总被圣灵大样感动，讲起别处土话来，照圣灵所赐拨其拉讲介。

<sup>5</sup> *Ka* *z-ʽeo* yiu gyin-sing Yiu-tʽa nying deng læ Yiæ-lu-sah-leng, z dzong tʽin-ʽô koh-tang-koh ka læ-go. <sup>6</sup> <sup>\[1\]</sup>We-leh keh-go sing-hyiang keh-do-dziao nying ziu jü-jih-long; ing-we tʽing-meng meng-du tsiao gyi-lah kôh-cʽü tʽu-wô læ-tih kông, ziu <sup>\[2\]</sup>ling-ling-dong. <sup>7</sup> Tu kyʽih-hoh hyi-gyi-de, kông-læ-kông-kyʽi wô, “Keh-sing læ-tih kông-go feh tu z Kyüô-li-li nying ma? <sup>8</sup> næn-kæn ah-lah kôh-nying tʽing-meng zi-go keng-sang-tʽu-yiang shih-wô, z dza-go? <sup>9</sup> Ziu-z Pʽô-di-üô, Mi-tʽa, Yi-læn-go nying; deng læ Mi-sô-po-da-mi, Yiu-tʽa, Kyüô-pʽô-to-kyüô, Peng-tu, Üô-si-üô, <sup>10</sup> Feh-li-kyüô, Bông-fi-li-üô, Yiæ-gyih, Kwu-li-næ siang-gying-go Li-pe-üô di-ka; wa-yiu dzong Lo-mô ka læ-go, *yiu-sing* z Yiu-tʽa nying, *yiu-sing* z jih Yiu-tʽa kyiao go; <sup>11</sup> lin Keh-li-ti teng Üô-lah-pah nying; tu tʽing gyi-lah tsiao ah-lah-go *kôh-cʽü* tʽu-wô kông Jing-ming-go do z-ken.” <sup>12</sup> Cong-nying tu hyi-gyi, nyi-ʽôh-peh-kyüih, dô-kô z-ka wô, “Keh z dza-go kông-kyiu?” <sup>13</sup> Yiu-teh-go cʽü-siao, wô, “Gyi-lah z sing-tsiu kyʽüoh-tse-tih-de.”

<sup>5</sup> 介时候有虔心<u>犹太</u>人庉来<u>耶路撒冷</u>，是从天下国打国介来个。<sup>6</sup> 为了箇个声响<sup>\[1\]</sup>箇大潮人就聚集拢。因为听闻门徒照其拉各处土话来的讲，就懔懔动<sup>\[2\]</sup>。<sup>7</sup> 都吃𢞕稀奇了，讲来讲去话：「箇星来的讲个弗都是<u>加利利</u>人吗？<sup>8</sup> 难间阿拉各人听闻自个根生土养说话，是咋个？<sup>9</sup> 就是<u>帕提亚</u>，<u>米太</u>，<u>以拦</u>个人；庉来<u>米所波大米</u>，<u>犹太</u>，<u>加帕多家</u>，<u>本都</u>，<u>亚西亚</u>，<sup>10</sup> <u>弗吕家</u>，<u>旁非利亚</u>，<u>埃及</u>，<u>古利奈</u>相近个<u>吕彼亚</u>地界。还有从<u>罗马</u>介来个，有星是<u>犹太</u>人，有星是入<u>犹太</u>教个。<sup>11</sup> 连<u>革哩底</u>等<u>亚拉伯</u>人。都听其拉照阿拉个各处土话讲神明个大事干。」<sup>12</sup> 众人都稀奇，疑惑不决，大家是介话：「箇是咋个讲究？」<sup>13</sup> 有得个取笑，话：「其拉是新酒吃醉的了。」

<sup>\[1\] *ʽÔh* *wô*, Keh-go fong-sing ih yiang-kʽæ. 或话，箇个风声一扬开。（原注）</sup>

<sup>\[2\] *ʽÔh* *wô*, sing-li m-deo-jü. 或话，心里呒头绪。（原注）</sup>

<sup>14</sup> Keh-tsao Pe-teh teng jih-ih-go s-du lih-kyʽi-sing, gyi hyiang-hyiang teng gyi-lah wô:

<sup>14</sup> 箇遭<u>彼得</u>等十一个使徒立起身，其响响等其拉话：

“Yiu-tʽa nying teng væn-pah deng læ Yiæ-lu-sah-leng go nying, keh-yiang z-ken ng-lah yüong hyiao-teh, yüong ts-si tʽing ngô-go shih-wô. <sup>15</sup> Ng-lah tsʽæ keh-sing nying z kyʽüoh-tsiu-tse; feh-z tsiu-tse; ing-we z-ʽeo wa tsih-yiu kyiu tin-cong. <sup>16</sup> Keh ziu-z sin-cü Iah-r sô kông-go; <sup>17</sup> ‘Jing-ming z-ka wô, Kyih-sah-go nyih-ts Ngô we pô Ngô-go Ling s-peh væn-pah yiu hyüih-kyʽi go cü-kwu: ng-lah-go ng-ts, ng-lah-go nön, ziu we kông sin-cü shih-wô; ng-lah-go ʽeo-sang we kʽen gyi-z, ng-lah-go lao-dzing-nying we tso mong. <sup>18</sup> Wa-yiu Ngô-go nu-boh, Ngô-go ô-deo, tao keh-sing nyih-ts Ngô we pô Ngô-go Ling s-peh gyi-lah, ziu we kông sin-cü shih-wô. <sup>19</sup> Ping-tsʽia Ngô we hyin-cʽih ziao-deo læ. tʽin-zông, gyi-z læ di-ʽô; hyüih, teng ho, teng in. <sup>20</sup> Cü keh-go w̆e-nyin kwông-ming-go nyih-ts feh-zing læ ts-zin, nyih-deo we pin-leh heh-en, yüih-liang we pin-leh hyüih-*ʽong*. <sup>21</sup> Keh-tsao væn-pah gyiu Cü ming-deo go cü-kwu we teh-djôh kyiu.’ \[Ir. 2. 28–32.\]

「<u>犹太</u>人等凡百庉来<u>耶路撒冷</u>个人，箇样事干尔拉用晓得，用仔细听我个说话。<sup>15</sup> 尔拉猜箇星人是吃酒醉。弗是酒醉。因为时候还只有九点钟。<sup>16</sup> 箇就是先知<u>约珥</u>所讲个。<sup>17</sup> 『神明是介话，结煞个日子我会把我个灵赐拨凡百有血气个主顾。尔拉个儿子，尔拉个囡，就会讲先知说话。尔拉个后生会看奇事，尔拉个老成人会做梦。<sup>18</sup> 还有我个奴仆，我个丫头，到箇星日子我会把我个灵赐拨其拉，就会讲先知说话。<sup>19</sup> 并且我会显出兆头来。天上，奇事来地下；血，等火，等烟。<sup>20</sup> 主箇个威严光明个日子弗曾来之前，日头会变勒黑暗，月亮会变勒血红。<sup>21</sup> 箇遭凡百求主名头个主顾会得着救。』\[Ir. 2. 28–32.\]

<sup>22</sup> “Yi-seh-lih nying, yüong tʽing keh-sing shih-wô: Nô-sah-leh-go Yiæ-su, Jing-ming læ ng-lah min-zin ming-tông-tông sô shih-lih-go, yüong jing-tsih, ziao-deo teng gyi-z tso *bing-kyü*, ziu-z Jing-ming læ ng-lah cong-nyiang tʽôh Gyi sô tso, (ng-lah zi yia hyiao-teh-go: ) <sup>23</sup> keh-go Nying, tsiao Jing-ming sô ding-kwe sô yü-sin hyiao-teh-go ts-i, kao-fu ng-lah; ng-lah z yüong ôh-siu do-læ ting-sah *læ* *jih-z-kô-zông*. <sup>24</sup> Jing-ming ka-diao *Gyi* si-go kwʽu-tsʽu, peh Gyi weh-cün-læ; ing-we si feh neng-keo dziang-tʽong bo-djü Gyi. <sup>25</sup> Da-bih ts-tin Gyi, wô, ‘Ngô dziang-tʽong yiu Cü dzeng læ Ngô ngæn-zin; Gyi læ Ngô jing-siu-pin, s-teh Ngô yi-feh-dong. <sup>26</sup> Sô-yi Ngô sing hwun-hyi, Ngô zih-deo kao-hying; ping-tsʽia Ngô-go nyüoh-sing dzæn-nyü *læ* *veng-mo-li* wa yiu siang-vông: <sup>27</sup> ing-we Ng feh we tsʽo-lôh Ngô-go weh-ling læ ing-s-li, yia feh we peh Ng sing-jün Cü-kwu teh-cü læn-wu. <sup>28</sup> Weh-ming-go lu-deo Ng tin hyiang Ngô dao; yia we s-teh Ngô kʽen-kyin Ng-go min-kʽong ziu i-sing-mun-tsoh.’ \[S.16. 8–11.\]

<sup>22</sup> 「<u>以色列</u>人，用听箇星说话。<u>拿撒勒</u>个<u>耶稣</u>，神明来尔拉面前明当当所设立个，用神迹，兆头等奇事做凭据，就是神明来尔拉中央托其所做，（尔拉自也晓得个。）<sup>23</sup> 箇个人，照神明所定规所预先晓得个旨意，交付尔拉。尔拉是用恶手驮来钉煞来十字架上。<sup>24</sup> 神明解掉其死个苦楚，拨其活转来。因为死弗能够长通缚住其。<sup>25</sup> <u>大辟</u>指点其，话，『我长通有主存来我眼前。其来我顺手边，使得我移弗动。<sup>26</sup> 所以我心欢喜，我舌头高兴。并且我个肉身暂寓来坟墓里还有想望。<sup>27</sup> 因为尔弗会错落我个活灵来阴司里，也弗会拨尔圣善主顾得知烂糊。<sup>28</sup> 活命个路头尔点向我道。也会使得我看见尔个面孔就依心满足。』\[S.16. 8–11.\]

<sup>29</sup> “Cong-we hyüong-di, <sup>\[1\]</sup>nyiang ngô teng ng-lah fông-tæn kông tsu-tsong Da-bih-go z-ken: gyi si-ts tsông-hao, gyi-go veng-mo tao jü-kying wa læ ah-lah-go di-fông. <sup>30</sup> Gyi kyi-jün tso sin-cü-nying, yi hyiao-teh Jing-ming teng gyi vah-tsiu-ko-liao, wô tsiang-læ tsiao nyüoh-sing kʽen-læ dzong gyi-go ʽeo-dæ iao kyü-zông Kyi-toh hao zo gyi zo-we; <sup>31</sup> gyi yü-sin hyiao-teh, ziu kông-tao Kyi-toh tsæ-weh-go z-ken, wô Gyi-go weh-ling feh tsʽo-lôh læ ing-s-li, Gyi-go nyüoh-sing yia feh teh-cü læn-wu.

<sup>29</sup> 「众位兄弟，让我<sup>\[1\]</sup>等尔拉放胆讲祖宗<u>大辟</u>个事干。其死仔葬好，其个坟墓到如今还来阿拉个地方。<sup>30</sup> 其既然做先知人，又晓得神明等其罚咒过了，话将来照肉身看来从其个后代要举上<u>基督</u>好坐其座位。<sup>31</sup> 其预先晓得，就讲到<u>基督</u>再活个事干，话其个活灵弗错落来阴司里，其个肉身也弗得知烂糊。

<sup>\[1\] *ʽÔh* *wô*, ngô kʽo-yi. 或话，我可以。（原注）</sup>

<sup>32</sup> “*Næn-kæn* keh-we Yiæ-su, Jing-ming z yi-kying peh Gyi weh-cün-læ, ah-lah tu z Gyi-go te-tsing. <sup>33</sup> Keh-lah yi-kying kyü-zông læ Jing-ming-go jing-siu-pin, ping-tsʽia? dzong *Tʽin*-Vu siu-li tsih-ziu sô ing-hyü-go Sing-Ling, ziu pô ng-lah sô kʽen-kyin sô tʽing-meng-go s-lôh-læ. <sup>34</sup> Da-bih z m̆-teh zông tʽin; dæn-z gyi wô, ‘Cü teng ngô-go Cü wô, Hao zo læ Ngô jing-siu-pin, <sup>35</sup> teng-tao Ngô pô Ng dziu-dih tso Ng-go dah-kyiah-teng.’ \[S. 110. 1.\] <sup>36</sup> Ka wô-kyʽi-læ, ng-lah tʽong Yi-seh-lih nying hao kyʽüoh-kyʽüoh-jih-jih hyiao-teh, ng-lah sô ting-sah læ jih-z-kô zông go keh-we Yiæ-su, Jing-ming z shih-lih Gyi tso Cü tso Kyi-toh de.”

<sup>32</sup> 「难间箇位<u>耶稣</u>，神明是已经拨其活转来，阿拉都是其个对证。<sup>33</sup> 箇拉已经举上来神明个顺手边，并且从天父手里接受所应许个圣灵，就把尔拉所看见所听闻个赐落来。<sup>34</sup> <u>大辟</u>是呒得上天。但是其话，『主等我个主话，好坐来我顺手边，<sup>35</sup> 等到我把尔仇敌做尔个踏脚凳。』\[S. 110. 1.\] <sup>36</sup> 介话起来，尔拉通<u>以色列</u>人好确确实实晓得，尔拉所钉煞来十字架上个箇位<u>耶稣</u>，神明是设立其做主做<u>基督</u>了。」

<sup>37</sup> Gyi-lah ih tʽing-meng, cʽoh-sing næn-ko, ziu meng Pe-teh teng yü-to s-du, wô, “Cong-we hyüong-di, ah-lah kæ dza tso-fah?”

<sup>37</sup> 其拉一听闻，戳心难过，就问<u>彼得</u>等余多使徒，话：「众位兄弟，阿拉该咋做法？」

<sup>38</sup> Pe-teh teng gyi-lah wô, “Ng-lah yüong we-sing-cün-i, vong Yiæ-su Kyi-toh-go ming-deo kôh-nying ziu sô-ze-go si-li; ka-ni we s Sing-Ling peh ng-lah. <sup>39</sup> Ing-we keh-go ing-hyü z ing-hyü ng-lah, lin? ng-lah-go ng-nô, teng long-tsong yün-cʽü-go nying, ziu-z Cü ah-lah-go Jing-ming væn-pah sô dziao-long-læ-go.” <sup>40</sup> *Pe-teh* yi yüong hyü-to shih-wô hyüih-sing *kyʽün-kyʽün* gyi-lah, wô, “Ng-lah yüong teh-djôh kyiu, tʽeh-cʽih keh-go w̆ang-pang-hyüing-liu shü-dæ.”

<sup>38</sup> <u>彼得</u>等其拉话：「尔拉用回心转意，奉<u>耶稣</u> <u>基督</u>个名头各人受赦罪个洗礼。介呢会赐圣灵拨尔拉。<sup>39</sup> 因为箇个应许是应许尔拉，连尔拉个儿囡，等拢总远处个人，就是主阿拉个神明凡百所召拢来个。」<sup>40</sup> <u>彼得</u>又用许多说话血心劝劝其拉，话：「尔拉用得着救，脱出箇个横绷勋流世代。」

<sup>41</sup> Z hwun-hyi tʽing gyi shih-wô cü-kwu tu ziu si-li: keh nyih kô-tsʽeo-go su-moh da-iah yiu sæn-tsʽin nying.

<sup>41</sup> 是欢喜听其说话主顾都受洗礼。箇日加凑个数目大约有三千人。

<sup>42</sup> Gyi-lah lao-lao pao-siu s-du-go kao-hyüing, z-djông dô-kô siang-tʽong, pʽah ping, tao-kao. <sup>43</sup> Cong-nying tu pʽô-kyʽi-læ; ping-tsʽia s-du læ-tih tso-cʽih hyü-to jing-tsih teng gyi-z. <sup>44</sup> Cong siang-sing-go cü-kwu dô-kô jü-tæn-long, yiang-yiang tong-si tu tang-tʽong; <sup>45</sup> ma-diao tsʽæn-nyih teng ho-veh, tsiao kôh-nying-go yüong-dziang feng peh gyi-lah. <sup>46</sup> Me-nyih dong-sing-ʽeh-i peh-djông læ sing-din-li læ-kæn, wa-yiu <sup>\[1\]</sup>læ oh-lô læ-tih pʽah ping, hwun-hwun-hyi-hyi tsing-sing kyʽüoh væn, <sup>47</sup> læ-tih tsæn-me Jing-ming, ping-tsʽia peh cong pah-sing hwun-hyi gyi-lah. Cü pô teh-kyiu-go nying nyih-nyih kô-tsʽeo Gyi-go kyiao-we.

<sup>42</sup> 其拉牢牢保守使徒个教训，时常大家相通，𤖼饼，祷告。<sup>43</sup> 众人都怕起来。并且使徒来的做出许多神迹等奇事。<sup>44</sup> 众相信个主顾大家聚带拢，样样东西都打通。<sup>45</sup> 卖掉产业等货物，照各人个用场分拨其拉。<sup>46</sup> 每日同心合意不常来圣殿里来间，还有来屋落<sup>\[1\]</sup>来的𤖼饼，欢欢喜喜真心吃饭，<sup>47</sup> 来的赞美神明，并且拨众百姓欢喜其拉。主把得救个人日日加凑其个教会。

<sup>\[1\] *ʽÔh* *wô*, kô-kô-wu. 或话，家家户。（原注）</sup>

---

### Sd. III.

ʽÔ-PUN-NYIH sæn tin-cong, tao-kao z-ʽeo, Pe-teh teng Iah-ʽen dô-kô tseo-zông sing-din-li kyʽi. <sup>2</sup> Yiu ih-go nying dzong cʽih nyiang-tʽæ ziu kwa-kyiah-go, be nying-kô pe-kyʽi, nyih-nyih en læ sing-din meng-kʽeo, (*keh-go* *meng* kyiao-leh Me-meng,) iao gyiu tseo-tsing sing-din-li kyʽi-go nying tso hao-z. <sup>3</sup> Gyi kʽen-kyin Pe-teh teng Iah-ʽen iao tseo-tsing sing-din-li kyʽi, ziu gyiu *gyi-lah* tso hao-z.

下半日三点钟，祷告时候，<u>彼得</u>等<u>约翰</u>大家走上圣殿里去。<sup>2</sup> 有一个人从出娘胎就拐脚个，被人家揹起，日日安来圣殿门口，（箇个门叫勒<u>美</u>门，）要求走进圣殿里去个人做好事。<sup>3</sup> 其看见<u>彼得</u>等<u>约翰</u>要走进圣殿里去，就求其拉做好事。

<sup>4</sup> Pe-teh teng Iah-ʽen tsʽing-ting kʽen gyi, wô, “Ng tsʽia kʽen ah-lah.” <sup>5</sup> Keh-go nying ziu liu-sing *kʽen* gyi-lah, siang gyi-lah u-sen yiu soh-go hao teh-djôh. <sup>6</sup> Pe-teh wô, “Kying-ts, nying-ts, ngô tu m-neh; sô yiu-go ngô ziu peh ng: kʽao-djôh Nô-sah-leh Nying Yiæ-su Kyi-toh-go ming-z ng hao bô-kyʽi-læ tseo.” <sup>7</sup> Ziu nyiah-leh jing-tsah siu te gyi bô-kyʽi; gyi-go kyiah-ti teng kyiah-tsang lih-kʽeh gyin-tsang-de: <sup>8</sup> gyi tʽiao-kyʽi-læ, lih-lih, tseo-tseo; teng gyi-lah dô-kô tseo-tsing sing-din-li, tseo-tseo, tʽiao-tʽiao, tsæn-me Jing-ming. <sup>9</sup> Cong pah-sing kʽen-kyin gyi læ-tih tseo læ-tih tsæn-me Jing-ming, <sup>10</sup> yi hyiao-teh gyi z su-djông zo læ sing-din Me-meng-kʽeo tʽao-væn cü-kwu; ziu jih-feng kying-hyiæ, hyi-gyi gyi pʽong-djôh-go z-ken. <sup>11</sup> Keh i-hao-go kwa-kyiah *siu* l̆a-leh Pe-teh teng Iah-ʽen, cong pah-sing tu peng-long tao Sô-lo-meng-go lông-oh læ kʽen gyi-lah, do-nyiang hyi-gyi. <sup>12</sup> Pe-teh kʽen-kyin, ziu kʽæ kʽeo, teng pah-sing z-ka wô:

<sup>4</sup> <u>彼得</u>等<u>约翰</u>清盯看其，话：「尔且看阿拉。」<sup>5</sup> 箇个人就留心看其拉，想其拉乌碎有啥个好得着。<sup>6</sup> <u>彼得</u>话：「金子，银子，我都呒得。所有个我就拨尔。靠着<u>拿撒勒</u>人<u>耶稣</u> <u>基督</u>个名字尔好爬起来走。」<sup>7</sup> 就捏勒顺只手𠡒其爬起。其个脚底等脚㬹立刻健争了。<sup>8</sup> 其跳起来，立立，走走。等其拉大家走进圣殿里，走走，跳跳，赞美神明。<sup>9</sup> 众百姓看见其来的走来的赞美神明，<sup>10</sup> 又晓得其是素常坐来圣殿<u>美</u>门口讨饭主顾，就十分惊骇，稀奇其碰着个事干。<sup>11</sup> 箇医好个拐脚手拉勒<u>彼得</u>等<u>约翰</u>，众百姓都奔拢到<u>所罗门</u>个廊屋来看其拉，大样稀奇。<sup>12</sup> <u>彼得</u>看见，就开口，等百姓是介话：

“Ng-lah Yi-seh-lih nying, dza-we hyi-gyi keh-kyʽi z-ken? dza-we tsʽing-ting kʽen ah-lah, hao-ziang ah-lah yüong zi-go neng-ken zi-go gyin-sing s-teh keh-go nying we tseo ma? <sup>13</sup> Z Üô-pah-lah-hen, Yi-sah, Yüô-kôh-go Jing-ming, ah-lah tsu-tsong-go Jing-ming, Gyi yüong-wô Zi-go Nu-boh Yiæ-su, ziu-z ng-lah sô ka-zông-kyʽi-go, Pe-lah-to ding-kwe iao fông Gyi z-ʽeo ng-lah tông-min-zin sô kyʽi-diao-go. <sup>14</sup> Ng-lah z kyʽi-diao keh-we sing-jün tsing-dzih-go Cü-kwu, *fæn-cün* gyiu nyiao-fông ih-go hyüong-siu peh ng-lah; <sup>15</sup> ping-tsʽia sah-diao weh-ming-go <sup>\[1\]</sup>Keng-nyün, Jing-ming peh Gyi dzong si-nying cong-nyiang weh-cün-læ-go: næn-kæn ah-lah z Gyi-go te-tsing. <sup>16</sup> Z Gyi-go ming-deo, we-leh *ah-lah* siang-sing Gyi ming-deo, s-teh keh ng-lah sô kʽen-kyin sô hyiao-teh-go nying gyin-tsang-kyʽi-læ: ziu-z dzong Gyi ka læ-go siang-sing-go sing s-teh keh-go nying læ ng-lah cong-nying min-zin ka djün-yü.

「尔拉<u>以色列</u>人，咋会稀奇箇起事干？咋会清盯看阿拉，好像阿拉用自个能干自个虔心使得箇个人会走吗？<sup>13</sup> 是<u>亚伯拉罕</u>，<u>以撒</u>，<u>雅各</u>个神明，阿拉祖宗个神明，其荣华自个奴仆<u>耶稣</u>，就是尔拉所解上去个，<u>彼拉多</u>定规要放其时候尔拉当面前所弃掉个。<sup>14</sup> 尔拉是弃掉箇位圣善正直个主顾，反转求饶放一个凶手拨尔拉。<sup>15</sup> 并且杀掉活命个根源<sup>\[1\]</sup>，神明拨其从死人中央活转来个。难间阿拉是其个对证。<sup>16</sup> 是其个名头，为了阿拉相信其名头，使得箇尔拉所看见所晓得个人健争起来。就是从其介来个相信个心使得箇个人来尔拉众人面前介痊愈。

<sup>\[1\] *ʽÔh* *wô*, Kyüing-wông. 或话，君王。（原注）</sup>

<sup>17</sup> “Næn-kæn ni, hyüong-di, ngô hyiao-teh ng-lah tso *keh-go* *z-ken* z we-leh feh ming-bah, ng-lah-go kwun-fu yia z-ka: <sup>18</sup> tsih-yiu Jing-ming tʽôh Gyi cong sin-cü-nying-go kʽeo-li yü-sin kông Kyi-toh iao ziu næn, Gyi ko-jün ing-de. <sup>19</sup> Keh-lah ng-lah yüong we-sing-cün-i kyʽi-zia-kwe-tsing, hao peh ng-lah-go ze du-diao; s-teh dzong Cü ka læ-go en-w̆e-go nyih-ts hao tao, <sup>20</sup> ping-tsʽia hao tsʽa yü-sin sô djün peh ng-lah go Yiæ-su Kyi-toh læ. <sup>21</sup> Gyi pih iao læ tʽin-zông, teng-tao w̆æn-we væn-veh go z-ʽeo læ; ziu-z Jing-ming dzong kʽæ-bih yi-læ tʽôh Gyi long-tsong sing-jün sin-cü-nying kʽeo-li sô wô-go. <sup>22</sup> Mo-si teng *ah-lah* lih-we tsu-tsong z-ka wô, ‘Cü ng-lah-go Jing-ming tsiang-læ dzong ng-lah hyüong-di li-hyiang we kyü-zông ih-go ziang ngô ka Sin-cü-nying peh ng-lah; Gyi yiang-yiang teng ng-lah sô kông-go, tu kæ tʽing Gyi. <sup>23</sup> Væn-pah feh kʽeng tʽing keh-go Sin-cü-nying cü-kwu, pih iao dzong pah-sing cong-nyiang djü-mih gyi.’ \[Sm. 18. 15, 19.\] <sup>24</sup> Wa-yiu dzong Sah-meo-r ih-dzih-lôh-læ, væn-pah sô kông-go sin-cü-nying tu yü-sin ts-tin keh-sing nyih-ts.

<sup>17</sup> 「难间呢，兄弟，我晓得尔拉做箇个事干是为了弗明白，尔拉个官府也是介。<sup>18</sup> 只有神明托其众先知人个口里预先讲<u>基督</u>要受难，其果然应了。<sup>19</sup> 箇拉尔拉用回心转意弃邪归正，好拨尔拉个罪涂掉。使得从主介来个安慰个日子好到，<sup>20</sup> 并且好差预先所传拨尔拉个<u>耶稣</u> <u>基督</u>来。<sup>21</sup> 其必要来天上，等到挽回万物个时候来。就是神明从开辟以来托其拢总圣善先知人口里所话个。<sup>22</sup> <u>摩西</u>等阿拉列位祖宗是介话，『主尔拉个神明将来从尔拉兄弟里向会举上一个像我介先知人拨尔拉。其样样等尔拉所讲个，都该听其。<sup>23</sup> 凡百弗肯听箇个先知人主顾，必要从百姓中央除灭其。』\[Sm. 18. 15, 19.\] <sup>24</sup> 还有从<u>撒母耳</u>一直落来，凡百所讲个先知人都预先指点箇星日子。

<sup>25</sup> “Ng-lah z keh-sing sin-cü-nying-go ʽeo-i, yia yiu-veng Jing-ming teng ah-lah tsu-tsong sô shih-lih-go iah; ziu-z teng Üô-pah-lah-hen sô wô, ‘Tʽin-ʽô keh-sing dzoh-veng tu dzæ-ü ng-go ʽeo-dæ we teh-djôh foh-kyʽi.’ \[Ts. 22. 18.\] <sup>26</sup> Næn-kæn Jing-ming yi-kying kyü-zông Zi-go Nu-boh Yiæ-su, sin tsʽa Gyi læ s foh-kyʽi peh ng-lah, ziu-z s-teh ng-lah kôh-nying kyʽi-diao zi-go ze-ôh.”

<sup>25</sup> 「尔拉是箇星先知人个后裔，也有份神明等阿拉祖宗所设立个约。就是等<u>亚伯拉罕</u>所话，『天下箇星族份都在于尔个后代会得着福气。』\[Ts. 22. 18.\] <sup>26</sup> 难间神明已经举上自个奴仆<u>耶稣</u>，先差其来赐福气拨尔拉，就是使得尔拉各人弃掉自个罪恶。」

---

### Sd. IV.

Gyi-lah wa læ-tih teng pah-sing kông-go z-ʽeo, keh-sing tsi-s, teng keh sing-din-li-go z-we, teng Sah-tʽu-kæ nying, deh-jün tseo-long-læ; <sup>2</sup> we-leh keh liang s-du kao-hyüing pah-sing, pô Yiæ-su-go z-ken djün si-ts-tsæ-weh-go dao-li, keh-lah sing-li næn-ngao. <sup>3</sup> Ziu dong-siu kʽô gyi-lah, kwæn læ pæn-vông-li teng-tao ming-tsiao; ing-we z-ʽeo yi-kying kwʽa yia-de.

其拉还来的等百姓讲个时候，箇星祭司，等箇圣殿里个侍卫，等<u>撒土该</u>人，突然走拢来。<sup>2</sup> 为了箇两使徒教训百姓，把<u>耶稣</u>个事干传死仔再活个道理，箇拉心里难熬。<sup>3</sup> 就动手抲其拉，关来班房里等到明朝。因为时候已经快夜了。

<sup>4</sup> Tʽing-meng dao-li go cü-kwu yiu hyü-to siang-sing-de; nen-go su-moh iah-læ yiu ng-tsʽin de.

<sup>4</sup> 听闻道理个主顾有许多相信了。男个数目约来有五千了。

<sup>5</sup> DI-NYI nyih gyi-lah-go kwun-fu, tsiang-lao, doh-shü-nying, <sup>6</sup> wa-yiu tsi-s-deo Üô-nô, teng Kæ-üô-fah, Iah-ʽen, Üô-lih-sæn-da, teng væn-pah tsi-s-deo-go dzoh-cong, tu jü-long læ Yiæ-lu-sah-leng: <sup>7</sup> peh keh liang s-du lih læ tông-cong-nyiang, bun-meng *gyi-lah*, wô, “Ng-lah kʽao soh-go gyün-ping, soh-go ming-deo, tso keh-go z-ken?”

<sup>5</sup> 第二日其拉个官府，长老，读书人，<sup>6</sup> 还有祭司头<u>亚拿</u>，等<u>该亚法</u>，<u>约翰</u>，<u>亚力山大</u>，等凡百祭司头个族种，都聚拢来<u>耶路撒冷</u>。<sup>7</sup> 拨箇两使徒立来当中央，盘问其拉，话：「尔拉靠啥个权柄，啥个名头，做箇个事干？」

<sup>8</sup> Keh-tsao Pe-teh, be Sing-Ling do-nyiang ken-dong, teng gyi-lah wô, “Ng-lah pah-sing-go kwun teng Yi-seh-lih tsiang-lao, <sup>9</sup> keh-go bing-nying sô teh-djôh-go hao-cʽü, ziah kyih-mih peh ng-lah bun-meng ah-lah z kʽao-djôh soh-go i gyi hao; <sup>10</sup> ng-lah cong *kwun-fu* teng Yi-seh-lih-go cong pah-sing tu hao hyiao-teh, z kʽao-djôh Nô-sah-leh Nying Yiæ-su Kyi-toh-go ming-deo, ng-lah sô ting læ jih-z-kô-zông go, Jing-ming dzong si-go cong-nyiang weh-cün-læ-go, z kʽao-djôh Gyi keh-go nying neng-keo djün-yü lih læ ng-lah min-zin. <sup>11</sup> Keh ziu-z ng-lah kyʽi-oh-go s-vu sô kyʽi-diao-go zah-deo, yi-kying tso-leh *oh* kôh-lôh-den deo-ih-kwʽe zah-deo. <sup>12</sup> Ping-tsʽia kyiu-sing feh dzæ-ü bih-nying: ʽen-tʽin-ʽô læ nying-go cong-nyiang m̆-teh bih-go ming-deo s-lôh-læ, peh ah-lah hao kʽao-djôh gyi teh-djôh kyiu.”

<sup>8</sup> 箇遭<u>彼得</u>，被圣灵大样感动，等其拉话：「尔拉百姓个官等<u>以色列</u>长老，<sup>9</sup> 箇个病人所得着个好处，若今末拨尔拉盘问阿拉是靠着啥个医其好。<sup>10</sup> 尔拉众官府等<u>以色列</u>个众百姓都好晓得，是靠着<u>拿撒勒</u>人<u>耶稣</u> <u>基督</u>个名头。尔拉所钉来十字架上个，神明从死个中央活转来个，是靠着其箇个人能够痊愈立来尔拉面前。<sup>11</sup> 箇就是尔拉起屋个师父所弃掉个石头，已经做勒屋角落头头一块石头。<sup>12</sup> 并且，救星弗在于别人。咸天下来人个中央呒得别个名头赐落来，拨阿拉好靠着其得着救。」

<sup>13</sup> Gyi-lah kʽen-kyin Pe-teh teng Iah-ʽen kʽæn-kʽæn-r-dæn, yi hyiao-teh gyi z feh sih-z-go tsʽu-nying, hyi-gyi-de; ziu nying-teh gyi-lah z Yiæ-su-go de-ho. <sup>14</sup> Dæn-z kʽen-kyin i-hao-go nying dô-kô lih-tong, z m-kao hao pæn-poh *gyi*. <sup>15</sup> Keh-tsao feng-fu gyi-lah tseo-cʽih do-dông, ziu dô-kô siang-liang, z-ka wô, <sup>16</sup> “Keh liang-go nying ah-lah dza bæn-fah? Gyi-lah yiu ih-yiang yiu ming-deo go gyi-z tso-ko, z Yiæ-lu-sah-leng deng-tong nying tu teh-cü; ah-lah yia feh neng-keo wô z m-neh-go. <sup>17</sup> Dæn-z sæn-leh *keh-kyʽi* *z-tʽi* yü-kô yiang-kʽæ pah-sing cong-nyiang, ah-lah hao djong-djong heng gyi, feh hyü gyi pô keh-go ming-deo tsæ kyʽi kao-hyüing nying-kô.” <sup>18</sup> Ziu eo gyi-lah læ, kying-kyiæ gyi-lah feh-leng s-ʽô cʽih-kwun ih-ngæn m-nao di-kyʽi Yiæ-su-go ming-deo kông dao-li.

<sup>13</sup> 其拉看见<u>彼得</u>等<u>约翰</u>侃侃而谈，又晓得其是弗识字个粗人，稀奇了。就认得其拉是<u>耶稣</u>个队伙。<sup>14</sup> 但是看见医好个人大家立东，是呒告好扳驳其。<sup>15</sup> 箇遭吩咐其拉走出大堂，就大家商量，是介话，<sup>16</sup> 「箇两个人阿拉咋办法？其拉有一样有名头个奇事做过，是<u>耶路撒冷</u>庉东人都得知。阿拉也弗能够话是呒得个。<sup>17</sup> 但是省勒箇起事体愈加扬开百姓中央，阿拉好重重狠其，弗许其把箇个名头再去教训人家。」<sup>18</sup> 就讴其拉来，警戒其拉弗论私下出管一眼呒得好提起<u>耶稣</u>个名头讲道理。

<sup>19</sup> Pe-teh teng Iah-ʽen ziu we-teh gyi-lah, wô, “Tʽing ng-lah-go shih-wô ko-ü tʽing Jing-ming shih-wô, ng-lah tsʽeng-tsʽeng-kʽen læ Jing-ming min-zin sön z-go feh? <sup>20</sup> Ing-we ah-lah sô kʽen-kyin sô tʽing-meng-go, feh-teh-feh kông.”

<sup>19</sup> <u>彼得</u>等<u>约翰</u>就回答其拉，话：「听尔拉个说话过于听神明说话，尔拉忖忖看来神明面前算是个弗？<sup>20</sup> 因为阿拉所看见所听闻个，弗得弗讲。」

<sup>21</sup> Cong pah-sing we-leh keh tso-ko-go z-ken tu tsæn-me Jing-ming, keh-lah keh-sing *kwun-fu* tang-sön-feh-cʽih dza-go hao vah gyi; ziu tsæ heng gyi ih-fæn, fông gyi-lah kyʽi-de. <sup>22</sup> Pʽong-djôh keh-kyʽi i-hao-go gyi-z cü-kwu, gyi nyin-kyi yiu s-jih-to shü de.

<sup>21</sup> 众百姓为了箇做过个事干都赞美神明，箇拉箇星官府打算弗出咋个好罚其。就再狠其一番，放其拉去了。<sup>22</sup> 碰着箇起医好个奇事主顾，其年纪有四十多岁了。

<sup>23</sup> *Keh* *liang* *s-du* fông-cʽih ts-ʽeo, ziu tseo tao zi-go de-ho u-sen kyʽi, pô tsi-s-deo tsiang-lao teng gyi-lah sô kông-go shih-wô tu tʽong-cü gyi-lah. <sup>24</sup> Keh-sing nying ih tʽing-meng ziu dong-sing-ʽeh-i dziao-leh Jing-ming kʽæ kʽeo wô, “Cü, Ng z zao tʽin, di, hæ, teng gyi li-hyiang væn-veh go, keh-we Jing-ming: <sup>25</sup> Ng *zin-deo* tʽôh Ng nu-boh Da-bih-go kʽeo-li z-ka wô, ‘Keh-sing bih-koh dza-we ka tsôh-tsʽao? keh-sing pah-sing dza-we ka cʽü-sing-vông-siang? <sup>26</sup> Shü-kæn-zông-go kyüing-wông tu lih-kyʽi-læ, kwun-fu tu jü-jih-long, iao ti-dih Cü teng Gyi-go <sup>\[1\]</sup>Kyi-toh.’ \[S. 2. 1, 2.\] <sup>27</sup> Ing-we Hyi-lih teng Peng-tiu Pe-lah-to, wa-yiu bih-koh-nying teng Yi-seh-lih pah-sing, ko-jün jü-long iao ti-dih Ng sô fu-yiu-go sing-jün Nu-boh Yiæ-su; <sup>28</sup> hao tso-dzing Ng-go siu-li Ng-go ts-i sô yü-sin ding-kwe-go z-ken. <sup>29, 30</sup> Næn-kæn gyiu Ng, Cü, kʽen keh-sing heng ah-lah cü-kwu-go shih-wô; ping-tsʽia sing-cʽih Ng-go siu læ .hao i bing, yi s-teh jing-tsih teng gyi-z tʽôh Ng sing-jün Nu-boh Yiæ-su-go ming-deo hao tso-cʽih-læ; z-ka peh Ng-go nu-boh yiu do tæn-liang hao djün Ng-go dao-li.”

<sup>23</sup> 箇两使徒放出之后，就走到自个队伙乌碎去，把祭司头长老等其拉所讲个说话都通知其拉。<sup>24</sup> 箇星人一听闻就同心合意朝勒神明开口话：「主，尔是造天，地，海，等其里向万物个，箇位神明。<sup>25</sup> 尔前头托尔奴仆<u>大辟</u>个口里是介话，「箇星别国咋会介作吵？箇星百姓咋会介痴心妄想？<sup>26</sup> 世间上个君王都立起来，官府都聚集拢，要抵敌主等其个<u>基督</u><sup>\[1\]</sup>。」\[S. 2. 1, 2.\] <sup>27</sup> 因为<u>希律</u>等<u>本丢·彼拉多</u>，还有别国人等<u>以色列</u>百姓，果然聚拢要抵敌尔所傅油个圣善奴仆<u>耶稣</u>。<sup>28</sup> 好做成尔个手里尔个旨意所预先定规个事干。<sup>29, 30</sup> 难间求尔，主，看箇星狠阿拉主顾个说话。并且伸出尔个手来好医病，又使得神迹等奇事托尔圣善奴仆<u>耶稣</u>个名头好做出来。是介拨尔个奴仆有大胆量好传尔个道理。」

<sup>\[1\] Kyi-toh *go* *ka-shih*, *ziu-z* fu-yiu Cü-kwu. <u>基督</u>个解说，就是傅油主顾。（原注）</sup>

<sup>31</sup> Tao-kao-hao, gyi-lah jü-long-go di-fông ziu dong-kyʽi-læ; cong-nying be Sing-Ling do-nyiang ken-dong, fông-tæn kông Jing-ming-go dao-li.

<sup>31</sup> 祷告好，其拉聚拢个地方就动起来。众人被圣灵大样感动，放胆讲神明个道理。

<sup>32</sup> CONG siang-sing-go nying tu dong-sing-ʽeh-i; m-yiu ih-go pô zi sô yiu-go dzæ-veh sön zi-go; gyi-lah yiang-yiang tong-si tu tʽong-læ-tʽong-kyʽi. <sup>33</sup> Keh-sing s-du yüong do neng-ken te-tsing Cü Yiæ-su tsæ weh-cün-læ-go z-ken: ping-tsʽia yiu do eng-we ling-djôh cong-nying. <sup>34</sup> Gyi-lah li-hyiang yia m-neh ih-go kyʽüih-siao-dziang-tön cü-kwu: ing-we væn-pah ke din-di oh-yü go nying ma-diao-ts, do-leh sô ma-diao-go kô-din <sup>35</sup> fông læ s-du-go kyiah-ʽô; ziu tsiao kôh-nying-go yüong-dziang feng peh gyi.

<sup>32</sup> 众相信个人都同心合意。呒有一个把自所有个财物算自个。其拉样样东西都通来通去。<sup>33</sup> 箇星使徒用大能干对证主<u>耶稣</u>再活转来个事干。并且有大恩惠临着众人。<sup>34</sup> 其拉里向也呒得一个缺少长短主顾。因为凡百居田地屋宇个人卖掉仔，驮勒所卖掉个价钿 <sup>35</sup> 放来使徒个脚下。就照各人个用场分拨其。

<sup>36</sup> Yiu ih-go Li-vi nying, cʽih læ Kyü-pi-lu di-fông, *ming-z* *kyiao-leh* Iah-si, s-du eo gyi Pô-nô-pô, (fæn-cʽih-læ ziu-z ‘kyʽün-hwô cü-kwu’ go ka-shih;) <sup>37</sup> gyi yiu ih-kyʽiu din, ziu ma-diao-ts, do-leh nying-ts, fông læ s-du-go kyiah-ʽô.

<sup>36</sup> 有一个<u>利未</u>人，出来<u>居比路</u>地方，名字叫勒<u>约西</u>，使徒讴其<u>巴拿巴</u>，（翻出来就是「劝化主顾」个解说。）<sup>37</sup> 其有一丘田，就卖掉仔，驮勒银子，放来使徒个脚下。

---

### Sd. V.

Yiu ih-go nying kyiao-leh Üô-nô-nyi-üô, teng gyi lao-nyüing Sah-fi-lah, yiu tsʽæn-nyih ma-diao; <sup>2</sup> pô kô-din s-ʽô liu-lôh-sing, lao-nyüing yia siang-tʽong-go; do-leh kyi-feng kyʽi fông læ s-du kyiah-ʽô. <sup>3</sup> Pe-teh wô, “Üô-nô-nyi-üô, dza-we Sah-dæn ying-dong ng-go sing, s-teh ng shih-hwông iao hong-pʽin Sing-Ling, s-ʽô liu-lôh din-kô yia? <sup>4</sup> *Din* læ-tong, soh feh-z ng-go din ma? kyi-kying ma-diao, *kô-din* soh feh-z ng-go công-dzing ma? Ng sing-li dza-we dzeng keh-go nyiæn-deo? Ng shih-hwông, feh-z te-djôh nying, z te-djôh Jing-ming.” <sup>5</sup> Üô-nô-nyi-üô ih tʽing-meng keh-sing shih-wô, ziu tih-tao, kyʽi dön-de: z tʽing-meng-go cü-kwu tu do-nyiang pʽô-de. <sup>6</sup> Keh-sing ʽeo-sang ziu lih-kyʽi-sing, dzing-lin gyi, dæ-cʽih nga-deo kyʽi en-tsông.

有一个人叫勒<u>亚拿尼亚</u>，等其老𭑸<u>撒非喇</u>，有产业卖掉。<sup>2</sup> 把价钿私下留落星，老𭑸也相通个。驮勒几分去放来使徒脚下。<sup>3</sup> <u>彼得</u>话，「<u>亚拿尼亚</u>，咋会<u>撒但</u>引动尔个心，使得尔说谎要哄骗圣灵，私下留落田价呀？<sup>4</sup> 田来东，啥弗是尔个田吗？既经卖掉，价钿啥弗是尔个章程吗？尔心里咋会存箇个念头？尔说谎，弗是对着人，是对着神明。」<sup>5</sup> <u>亚拿尼亚</u>一听闻箇星说话，就跌倒，气断了。是听闻个主顾都大样怕了。<sup>6</sup> 箇星后生就立起身，成殓其，抬出外头去安葬。

<sup>7</sup> Ko-leh mao ih-go-pun z-zing, gyi lao-nyüing yia tseo-tsing-læ; wa feh teh-cü keh-kyʽi z-ken. <sup>8</sup> Pe-teh ziu teng gyi wô, “Keh-kyʽiu din ng-lah z ka kô-din ma-go feh? wô hyiang ngô dao.” Gyi wô, “Z-go; z ka kô-din.” <sup>9</sup> Pe-teh teng gyi wô, “Ng-lah dza-we dong-sing-ʽeh-i siang s-s Cü-go Ling yia? Tsông ng nen-nyüing cü-kwu-go kyiah yi-kying tao meng-kʽeo-den, yia iao dæ ng cʽih-kyʽi.” <sup>10</sup> *Keh* *nyü-nying* lih-kʽeh tih-tao gyi-go kyiah-ʽô, kyʽi ziu dön-de: keh-sing ʽeo-sang tseo-tsing-læ, kʽen-kyin gyi yi-kying si-de, ziu dæ gyi cʽih-kyʽi, tsông læ gyi nen-nyüing pin-yin. <sup>11</sup> ʽEh-kyiao-we teng væn-pah tʽing-meng-go cü-kwu tu do-nyiang pʽô-de.

<sup>7</sup> 过了毛一个半时辰，其老𭑸也走进来。还弗得知箇去事干。<sup>8</sup> <u>彼得</u>就等其话，「箇丘田尔拉是介价钿卖个弗？话向我道。」其话，「是个。是介价钿。」<sup>9</sup> <u>彼得</u>等其话，「尔拉咋会同心合意想试试主个灵呀？葬尔男𭑸主顾个脚已经到门口头，也要抬尔出去。」<sup>10</sup> 箇女人立刻跌到其个脚下，气就断了。箇星后生走进来，看见其已经死了，就抬其出去，葬来其男𭑸边沿。<sup>11</sup> 合教会等凡百听闻个主顾都大样怕了。

<sup>12</sup> Keh-sing s-du læ pah-sing cong-nyiang tso-cʽih hyü-to jing-tsih teng gyi-z. (Cong *siang-sing-go* *cü-kwu* tu ih-sing jü-long læ Sô-lo-meng-go lông-oh-li. <sup>13</sup> Yü-to m-nying ken læ jih-de; dæn-z pah-sing tu tseng-djong gyi-lah. <sup>14</sup> Siang-sing kwe-voh Cü go yü-kô to-kyʽi-læ; nen-nen-nyü-nyü yiu ih-do-dziao.) <sup>15</sup> Zing-ts-ü do-ka z-min tông-cʽih bing-nying læ, peh gyi kwʽeng læ cʽing-teng pʽu-pæn-li; siang-vông Pe-teh tseo-ko, gyi-go ing ʽôh-tsia jü we ing-djôh. <sup>16</sup> Dön-kyʽün kôh zing-li yiu ih-do-dziao nying jü-long tao Yiæ-lu-sah-leng læ, pô bing-nying teng be zia-kyü sô mo-næn go cü-kwu dæ-leh-læ; long-tsong tu i-hao-de.

<sup>12</sup> 箇星使徒来百姓中央做出许多神迹等奇事。（众相信个主顾都一心聚拢来<u>所罗门</u>个廊屋里。<sup>13</sup> 余多呒人敢来入队。但是百姓都尊重其拉。<sup>14</sup> 相信归服主个愈加多起来。男男女女有一大潮。）<sup>15</sup> 甚至于大街市面挡出病人来，拨其困来春凳铺板里。想望<u>彼得</u>走过，其个影或者谁会影着。<sup>16</sup> 团圈各城里有一大潮人聚拢到<u>耶路撒冷</u>来，把病人等被邪鬼所磨难个主顾抬勒来，拢总都医好了。

<sup>17</sup> TSI-S-DEO teng gyi long-tsong tsʽeo-de-go cü-kwu, (ziu-z Sah-tʽu-kæ keh kyiao,) ziu do-nyiang <sup>\[1\]</sup>sang tu-gyi-sing, lih-kyʽi-læ, <sup>18</sup> ʽô-siu kʽô s-du, kyʽih gyi lôh lao-kæn. <sup>19</sup> Dæn-z Cü-go tʽin-s yia-tao *læ* kʽæ lao-kæn-go meng, ling gyi cʽih, z-ka wô, <sup>20</sup> “Ng-lah kyʽi, hao lih læ sing-din-li, pô keh weh-ming-go dao-li kyü-tang-kyü kông peh pah-sing tʽing.” <sup>21</sup> Gyi-lah tʽing-meng ziu kyʽi-tsao tseo-tsing sing-din-li, kông dao-li.

<sup>17</sup> 祭司头等其拢总凑队个主顾，（就是<u>撒土该</u>箇教，）就大样生妒忌心<sup>\[1\]</sup>，立起来，<sup>18</sup> 下手抲使徒，挈其落牢监。<sup>19</sup> 但是主个天使夜到来开牢监个门，领其出，是介话，<sup>20</sup> 「尔拉去，好立来圣殿里，把箇活命个道理句打句讲拨百姓听。」<sup>21</sup> 其拉听闻就起早走进圣殿里，讲道理。

<sup>\[1\] *ʽÔh* *wô*, ô-wông. 或话，𢛟惶。（原注）</sup>

Tsi-s-deo teng gyi tsʽeo-de cü-kwu tseo-læ, ziu djün-long kong-we teng Yi-seh-lih nying-go cong tsiang-lao, tsʽa nying tao lao-kæn-li kyʽi ta gyi-lah læ. <sup>22</sup> Tsʽa-nying tseo-tao, læ lao-kæn-li zing gyi feh-djôh; ziu tseo-cün-læ, we-pao z-ka wô, <sup>23</sup> “Lao-kæn ni, ah-lah kʽen-kyin 1lao-lao-kʽao-kʽao kwæn-so-kæn, keh-sing kwun-siu cü-kwu lih læ meng-kʽeo: tsih-z ih kʽæ, li-deo ih-go nying tu zing-feh-djôh.” <sup>24</sup> Tsi-s-deo, teng keh-we sing-din-li-go z-we, teng cong tsi-s-deo, ih tʽing-meng keh-sing shih-wô, ziu nyi-ʽôh-peh-kyüih, keh-go z-ken feh-tsiao tsiang-læ we dza-go. <sup>25</sup> Yiu ih-go nying læ tʽong-cü gyi-lah, wô, “Ng-lah sô kyʽih-lôh kæn-li go nying yin-dzæ lih læ sing-din-li, læ-kæn kao-hyüing pah-sing.”

祭司头等其凑队主顾走来，就传拢公会等<u>以色列</u>人个众长老，差人到牢监里去带其拉来。<sup>22</sup> 差人走到，来牢监里寻其弗着。就走转来，回报是介话，<sup>23</sup> 「牢监呢，阿拉看见牢牢靠靠关锁间，箇星管守主顾立来门口。只是一开，里头一个人都寻弗着。」<sup>24</sup> 祭司头，等箇位圣殿里个侍卫，等众祭司头，一听闻箇星说话，就疑惑不决，箇个事干弗照将来会咋个。<sup>25</sup> 有一个人来通知其拉，话，「尔拉所挈落监里个人现在立来圣殿里，来间教训百姓。」

<sup>26</sup> Keh z-we teng tsʽa-nying ziu kyʽi ta s-du læ; feh-z gyiang tso-go, zông-kʽong-pʽô peh pah-sing zah-deo kʽang-sah. <sup>27</sup> Ta-tao, peh gyi-lah lih læ kong-we min-zin; keh-we tsi-s-deo ziu meng gyi-lah, wô, <sup>28</sup> “Ah-lah næn-dao m̆-teh nyin-kying ng-lah m-nao di-kyʽi keh-go ming-deo kông dao-li ma? næn-kæn ng-lah tao we pô ng-lah-go kyiao ʽang-pin Yiæ-lu-sah-leng, iao pô keh-go Nying-go hyüih kwe tao ah-lah-go ming-ʽô.”

<sup>26</sup> 箇侍卫等差人就去带使徒来。弗是强做个，尚恐怕拨百姓石头揞煞。<sup>27</sup> 带到，拨其拉立来公会面前。箇位祭司头就问其拉，话，<sup>28</sup> 「阿拉难道呒得严禁尔拉呒得好提起箇个名头讲道理吗？难间尔拉倒会把尔拉个教行遍<u>耶路撒冷</u>，要把箇个人个血归到阿拉个名下。」

<sup>29</sup> Pe-teh teng cong s-du we-teh, z-ka wô, “I-dzong Jing-ming ko-jü *i-dzong* nying z ing-kæ-go. <sup>30</sup> Ah-lah tsu-tsong-go Jing-ming yi-kying peh Yiæ-su weh-cün-læ, ziu-z ng-lah kwô læ jü-zông sô sah-diao-go. <sup>31</sup> Jing-ming z yüong Gyi jing-tsah siu kyü Gyi zông tso Kyüing-wông tso Kyiu-cü, hao s-peh Yi-seh-lih nying we-sing-cün-i teng ze-go nyiao-sô. <sup>32</sup> Ah-lah z Gyi-go kyin-tsing, te-tsing keh-kyʽi z-ken; Jing-ming sô s-peh i-jing Gyi cü-kwu go Sing-Ling yia z tso *kyin-tsing*.”

<sup>29</sup> <u>彼得</u>等众使徒回答，是介话，「依从神明过如依从人是应该个。<sup>30</sup> 阿拉祖宗个神明已经拨<u>耶稣</u>活转来，就是尔拉挂来树上所杀掉个。<sup>31</sup> 神明是用其顺只手举其上做君王做救主，好赐拨<u>以色列</u>人回心转意等罪个饶赦。<sup>32</sup> 阿拉是其个见证，对证箇起事干。神明所赐拨依顺其主顾个圣灵也是做见证。」

<sup>33</sup> Gyi-lah ih tʽing-meng ziu tsʽih-tsʽ-tʽong-ʽeng, siang-liang iao long-sah gyi-lah. <sup>34</sup> Dæn-z yiu ih-go Fah-li-sæ nying, ming-z kyiao-leh Kyüô-mô-lih, z kao lih-fah go sin-sang, cong pah-sing sô tseng-djong-go, ziu læ kong-we cong-nyiang lih-kyʽi-sing, feng-fu *tsʽa-nying* pô s-du dzæn-z tseo-cʽih nga-deo; <sup>35</sup> teng cong-nying z-ka wô, “Yi-seh-lih nying, ng-lah zi yüong kwu-djôh tang-tsiang dza bæn keh-sing nying. <sup>36</sup> Ing-we yi-zin <sup>\[1\]</sup>cʽih ih-go Tiu-da, zi kwʽô zi-go kʽeo; keng gyi go yü-tông su-moh da-iah yiu s-pah nying: gyi-zi be sah-diao; z <sup>\[2\]</sup>ze-dzong gyi cü-kwu tu sæn-kʽæ, hwô-we-u-yiu. <sup>37</sup> Keh-go z-ken ʽeo-deo, zao a-wu-tsʽah go z-ʽeo, yi cʽih ih-go Kyüô-li-li-go Yiu-da, yiao-ʽôh hyü-to pah-sing keng-djôh gyi: keh-go nying yia mih-diao, z <sup>\[2\]</sup>ze-dzong gyi cü-kwu tu sæn-kʽæ-de. <sup>38</sup> Yin-dzæ ngô kyʽün ng-lah yüong li-yün keh-sing nying, ze gyi z-de: ing-we keh-go tang-sön, keh-go z-ken, ziah-z cʽih-ü nying go, pih-ding we ba-diao; <sup>39</sup> ziah-z cʽih-ü Jing-ming go, ng-lah feh neng-keo ba-diao gyi; ng-lah vi-min tso Jing-ming-go te-deo.”

<sup>33</sup> 其拉一听闻就切齿痛恨，商量要弄煞其拉。<sup>34</sup> 但是有一个<u>法利赛</u>人，名字叫勒<u>迦玛列</u>，是教律法个先生，众百姓所尊重个，就来公会中央立起身，吩咐差人把使徒暂时走出外头。<sup>35</sup> 等众人是介话，「<u>以色列</u>人，尔拉自用顾着打账咋办箇星人。<sup>36</sup> 因为以前出一个<u>丢大</u><sup>\[1\]</sup>，自夸自个口。跟其个余党数目大约有四百人。其自被杀掉。是随从<sup>\[2\]</sup>其主顾都散开，化为乌有。<sup>37</sup> 箇个事干后头，造挨户册个时候，又出一个<u>加利利</u>个<u>犹大</u>，摇惑许多百姓跟着其。箇个人也灭掉，是随从<sup>\[2\]</sup>其主顾都散开了。<sup>38</sup> 现在我劝尔拉用离远箇星人，随其是了。因为箇个打算，箇个事干，若是出于人个，必定会败掉；<sup>39</sup> 若是出于神明个，尔拉弗能够败掉其；尔拉未免做神明个对头。」

<sup>\[1\] *Keh-go* *Tiu-da*, *pi* *da-kæ* *eo* “*Yiæ-su* *kyüông-seng* *keh-nyin*,” *tsao* *sæn* *nyin* *cʽih-go*. 箇个<u>丢大</u>，比大概讴「<u>耶稣</u>降生箇年」早三年出个。（原注）</sup>

<sup>\[2\] Ze-dzong; *ʽôh* *wô*, tʽing-sing. 随从。或话，听信。（原注）</sup>

<sup>40</sup> *Cong-nying* tu i-dzong gyi: ziu eo keh-sing s-du tsing-læ, tang gyi, feng-fu gyi m-nao di-kyʽi Yiæ-su-go ming-deo kông *dao-li*, ziu fông gyi kyʽi.

<sup>40</sup> 众人都依从其。就讴箇星使徒进来，打其，吩咐其呒得好提起<u>耶稣</u>个名头讲道理，就放其去。

<sup>41</sup> S-du li-kʽæ kong-we min-zin kyʽi; ing-we *Jing-ming* sön gyi-lah kʽo-yi we-leh Yiæ-su ming-deo ziu tao-me, keh-lah hwun-hyi. <sup>42</sup> Keh-tsao me-nyih læ sing-din teng oh-lô li-hyiang feh hyih-kʽeo læ-tih kao-hyüing, læ-tih djün foh-ing, kông Yiæ-su z Kyi-toh.

<sup>41</sup> 使徒离开公会面前去。因为神明算其拉可以为了<u>耶稣</u>名头受倒霉，箇拉欢喜。<sup>42</sup> 箇遭每日来圣殿等屋落里向弗歇口来的教训，来的传福音，讲<u>耶稣</u>是<u>基督</u>。

---

### Sd. VI.

KEH-GO z-ʽeo meng-du to-kyʽi-læ, yiu kông Hyi-lah shih-wô go Yiu-tʽa *kyiao-yiu* ün-ʽeng Hyi-pah-læ *kyiao-yiu*, ing-we feng djoh-nyih-go kʽeo-liang, pô gyi-lah kwu-sông lao-nyüing feng feh tao-kô. <sup>2</sup> Keh-tsao jih-nyi-go s-du eo-long cong meng-du, z-ka wô, “Ah-lah tiu-kyʽi Jing-ming-go dao-li, kyʽi kwu-djôh kyʽüoh-yüong, z feh ing-kæ-go. <sup>3</sup> Sô-yi, hyüong-di, ng-lah zi-go li-hyiang yüong kæn-dzeh tsʽih-go z *cong* *kyiao-yiu* sô tsʽing-tsæn-go nying, ting tsʽong-ming-go yi be Sing-Ling do-nyiang ken-dong-go, ah-lah hao shih-lih gyi kwun keh-go z-ken: <sup>4</sup> ah-lah zi hao cün-kwun tao-kao teng djün dao-li.”

箇个时候门徒多起来，有讲<u>希腊</u>说话个<u>犹太</u>教友怨恨<u>希伯来</u>教友。因为分逐日个口粮，把其拉孤孀老𭑸分弗到家。<sup>2</sup> 箇遭十二个使徒讴拢众门徒，是介话：「阿拉丢弃神明个道理，去顾着吃用，是弗应该个。<sup>3</sup> 所以，兄弟，尔拉自个里向用拣择七个是众教友所称赞个人，顶聪明个又被圣灵大样感动个，阿拉好设立其管箇个事干。<sup>4</sup> 阿拉自好专管祷告等传道理。」

<sup>5</sup> Keh-go shih-wô ʽo-dziao *meng-du* tu hwun-hyi-go: ziu kæn-dzeh Z-di-fæn, z ting siang-sing, do-nyiang be Sing-Ling ken-dong go nying, teng Fi-lih, Pah-lo-ko-lo, Nyi-kyüô-nô, Di-meng, Pô-mi-nô, wa-yiu jih Yiu-tʽa kyiao En-di-ah nying Nyi-ko-lah; <sup>6</sup> ziu peh keh-sing nying lih læ s-du-go min-zin. *S-du* tao-kao-ts, siu en-en gyi-lah.

<sup>5</sup> 箇个说话和潮门徒都欢喜个。就拣择<u>士提反</u>，是顶相信，大样被圣灵感动个人，等<u>腓力</u>，<u>伯罗哥罗</u>，<u>尼迦挪</u>，<u>提门</u>，<u>巴米拿</u>，还有入<u>犹太</u>教<u>安提阿</u>人<u>尼哥拉</u>。<sup>6</sup> 就拨箇星人立来使徒个面前。使徒祷告仔，手按按其拉。

<sup>7</sup> Jing-ming-go dao-li yü-kô ʽang-kʽæ; meng-du-go su-moh læ Yiæ-lu-sah-leng do-nyiang kô-tsʽeo; tsi-s yia yiu hyü-to i-jing keh-go dao-li.

<sup>7</sup> 神明个道理愈加行开。门徒个数目来<u>耶路撒冷</u>大样加凑。祭司也有许多依顺箇个道理。

<sup>8</sup> Z-DI-FÆN siang-sing teng neng-ken tu mun-tsoh, læ pah-sing cong-nyiang tso do jing-tsih teng gyi-z. <sup>9</sup> Yiu kyi-go joh-ü Li-pah-di-nô jü-we-dông go nying, wa-yiu *kyi-go* Kwu-li-næ, Üô-lih-sæn-tʽa, Kyi-li-kyüô, Üô-si-üô *jü-we-dông-go* nying, tu bô-kyʽi-læ, teng Z-di-fæn bin-leng. <sup>10</sup> Tsih-z *Z-di-fæn* kông shih-wô yi tsʽong-ming yi be *Sing*-Ling ken-dong, gyi-lah ti-dih gyi feh-ko.

<sup>8</sup> <u>士提反</u>相信等能干都满足，来百姓中央做大神迹等奇事。<sup>9</sup> 有几个属于<u>利百地拿</u>聚会堂个人，还有几个<u>古利奈</u>，<u>亚力山太</u>，<u>基利家</u>，<u>亚西亚</u>聚会堂个人，都爬起来，等<u>士提反</u>辩论。<sup>10</sup> 只是<u>士提反</u>讲说话又聪明又被圣灵感动，其拉抵敌其弗过。

<sup>11</sup> Gyi-lah ziu kyʽi ma nying nyiah-zao, wô, “Ah-lah tʽing-meng gyi kông pông-hwe Mo-si teng Jing-ming go shih-wô.” <sup>12</sup> *Z-ka* tʽiao-dong pah-sing teng tsiang-lao doh-shü-nying keh-sing; ziu deh-jün tseo-læ kʽô gyi, ta gyi tao kong-we-li, <sup>13</sup> peh vu-kao cü-kwu lih-kyʽi-læ wô, “Keh-go nying dziang-tʽong læ-tih pông-hwe keh sing-jün di-fông teng lih-fah. <sup>14</sup> Ah-lah z tʽing-meng gyi tsʽing-kʽeo wô, ‘Keh Nô-sah-leh-go Yiæ-su tsiang-læ iao hwe-diao keh-go di-fông, ping-tsʽia; kæ-diao Mo-si sô djün peh ah-lah go kwe-kyü.’” <sup>15</sup> Kong-we-li long-tsong zo-kæn-go nying tu tsʽing-ting kʽen gyi, kʽen-kyin gyi-go min-kʽong tsing-ziang tʽin-s-go min-kʽong ka.

<sup>11</sup> 其拉就去买人捏造，话：「阿拉听闻其讲谤毁<u>摩西</u>等神明个说话。」<sup>12</sup> 是介挑动百姓等长老读书人箇星。就突然走来抲其，带其到公会里，<sup>13</sup> 拨诬告主顾立起来话：「箇个人长通来的谤毁箇圣善地方等律法。<sup>14</sup> 阿拉是听闻其亲口话，『箇<u>拿撒勒</u>个<u>耶稣</u>将来要毁掉箇个地方，并且，改掉<u>摩西</u>所传拨阿拉个规矩。』」<sup>15</sup> 公会里拢总坐间个人都清盯看其，看见其个面孔正像天使个面孔介。

---

### Sd. VII.

Tsi-s-deo ziu meng *gyi*, “Keh-sing z-ken ko-jün z-ka feh?”

祭司头就问其：「箇星事干果然是介弗？」

<sup>2</sup> Z-di-fæn ziu wô: “Cong-we shoh-pah hyüong-di, tsʽing tʽing. Ah-lah tsu-tsong Üô-pah-lah-hen feh-zing deng læ Ha-læn, wa læ Mi-sô-po-da-mi z-ʽeo, keh-we yüong-wô-go Jing-ming yin-cʽih-læ, <sup>3</sup> teng gyi wô, ‘Ng yüong tseo-cʽih peng-koh, li-kʽæ tsʽing-dzoh, tao Ngô tsiang-læ sô ts-ying ng go di-fông.’ \[Ts. 12. 1.\] <sup>4</sup> Gyi ziu li-kʽæ Kyüô-leh-ti di-fông kyʽi deng læ Ha-læn: teng-tao gyi ah-tia si-ʽeo, *Jing-ming* dzong, keh-deo tsʽin gyi tao ng-lah yin-dzæ sô deng-go di-fông. <sup>5</sup> Læ keh u-sen ʽao-vu tsʽæn-nyih s-peh gyi, lin lih-kyiah-ts cʽü tu m̆-teh; dæn-z ing-hyü we pô keh-go di-fông s-peh gyi-zi teng gyi tsiang-læ-go ʽeo-dæ hao teh-djôh; *keh* *z-ʽeo* gyi wa m-neh ng-ts læ. <sup>6</sup> Jing-ming wô, ‘Gyi-go ʽeo-dæ we cʽih-meng læ nga-koh, peh keh-deo tso nu-boh mo-næn gyi-lah, tao s-pah nyin.’ <sup>7</sup> Jing-ming yi wô, ‘Gyi-lah tso nu-boh keh koh Ngô tsiang-læ pih-ding pʽun-tön gyi; ʽeo-deo gyi-lah we tseo-cʽih, ping-tsʽia læ dông-deo di-fông we voh-z Ngô.’ \[Ts. 15. 13, 14. C. 3. 12.\] <sup>8</sup> *Jing-ming* yi teng gyi lih tsiu-keh-li-go iah: keh-tsao *Üô-pah-lah-hen* sang Yi-sah, tao di-pah nyih teng gyi ʽang tsiu-keh-li; Yi-sah *sang* Yüô-kôh; Yüô-kôh *sang* ah-lah jih-nyi-vông tsu-tsong.

<sup>2</sup> <u>士提反</u>就话：「众位叔伯兄弟，请听。阿拉祖宗<u>亚伯拉罕</u>弗曾庉来哈兰，还来<u>米所波大米</u>时候，箇位荣华个神明现出来，<sup>3</sup> 等其话，『尔用走出本国，离开亲族，到我将来所指引尔个地方。』\[Ts. 12. 1.\] <sup>4</sup> 其就离开迦勒底地方去庉来哈兰。等到其阿爹死后，神明从箇头迁其到尔拉现在所庉个地方。<sup>5</sup> 来箇乌碎毫无产业赐拨其，连立脚之处都呒得。但是应许会把箇个地方赐拨其自等其将来个后代好得着。箇时候其还呒得儿子来。<sup>6</sup> 神明话，『其个后代会出门来外国，拨箇头做奴仆磨难其拉，到四百年。』<sup>7</sup> 神明又话，『其拉做奴仆箇国我将来必定判断其。后头其拉会走出，并且来荡头地方会服侍我。』\[Ts. 15. 13, 14. C. 3. 12.\] <sup>8</sup> 神明又等其立周割礼个约。箇遭<u>亚伯拉罕</u>生<u>以撒</u>，到第八日等其行周割礼。<u>以撒</u>生<u>雅各</u>。<u>雅各</u>生阿拉十二房祖宗。

<sup>9</sup> “Keh-sing tsu-tsong kyʽi Iah-seh feh-ko, ma gyi tao Yiæ-gyih kyʽi: dæn-z Jing-ming teng gyi dô-kô læ-kæn, <sup>10</sup> kyiu gyi cʽih yiang-yiang tsæ-næn, s-peh gyi læ Yiæ-gyih wông Fah-lao-go min-zin yiu eng-we teng tsʽong-ming; *Fah-lao* ziu fong gyi kwun Yiæ-gyih koh, teng wông-kong-li long-tsong z-ken.

<sup>9</sup> 「箇星祖宗气<u>约瑟</u>弗过，卖其到<u>埃及</u>去。但是神明等其大家来间，<sup>10</sup> 救其出样样灾难，赐拨其来<u>埃及</u>王<u>法老</u>个面前有恩惠等聪明。<u>法老</u>就封其管<u>埃及</u>国，等王宫里拢总事干。

<sup>11</sup> “Yiæ-gyih teng Kyüô-nen di-fông tao-cʽü yiu hwông-nyin teng do tsæ-næn; ah-lah tsu-tsong kʽeo-liang tang-sön-feh-læ. <sup>12</sup> Yüô-kôh tʽing-meng Yiæ-gyih di-fông yiu *dzing* koh, ziu sin tsʽa ah-lah tsu-tsong kyʽi. <sup>13</sup> Tao di-nyi-vah *kyʽi*, Iah-seh peh gyi hyüong-di nying-long, Iah-seh-go dzoh-veng peh Fah-lao hyiao-teh. <sup>14</sup> Keh-tsao Iah-seh eo *gyi-lah* kyʽi tsih gyi ah-tia Yüô-kôh teng gyi ʽeh-dzoh tsʽih-jih ng-go nying læ. <sup>15</sup> Yüô-kôh ziu tseo-lôh tao Yiæ-gyih di-fông; gyi-zi teng ah-lah *jih-nyi-vông* tsu-tsong tu si-de: <sup>16</sup> *ʽeo-deo* gyi-lah tsʽin tao Jü-kyin di-fông, tsông læ Üô-pah-lah-hen yüong nying-ts dzong Jü-kyin-go Ha-meh ts-seng sô ma-go veng-di.

<sup>11</sup> 「<u>埃及</u>等迦南地方到处有荒年等大灾难。阿拉祖宗口粮打算弗来。<sup>12</sup> <u>雅各</u>听闻<u>埃及</u>地方有剩谷，就先差阿拉祖宗去。<sup>13</sup> 到第二伐去，<u>约瑟</u>拨其兄弟认拢，<u>约瑟</u>个族份拨<u>法老</u>晓得。<sup>14</sup> 箇遭<u>约瑟</u>讴其拉去接其阿爹<u>雅各</u>等其合族七十五个人来。<sup>15</sup> <u>雅各</u>就走落到<u>埃及</u>地方。其自等阿拉十二房祖宗都死了。<sup>16</sup> 后头其拉迁到<u>叙剑</u>地方，葬来<u>亚伯拉罕</u>用银子从<u>叙剑</u>个<u>哈抹</u>子孙所买个坟地。

<sup>17</sup> “Keh *tso-dzing* ing-hyü go nyih-ts kwʽa tao-de, ziu-z Jing-ming teng Üô-pah-lah-hen vah-tsiu-ko-liao-go, pah-sing læ Yiæ-gyih hying-wông to-kyʽi-læ, <sup>18</sup> dzih-teng-tao ih-go feh nying-teh Iah-seh go sing wông-ti cʽih-læ. \[C. 1. 8.\] <sup>19</sup> Gyi yüong tsô-kyi meo-ʽæ ah-lah dzoh-veng, mo-næn ah-lah tsu-tsong; s-teh tiu-diao gyi-go na-hwun, m-neh peh gyi weh-tong.

<sup>17</sup> 「箇做成应许个日子快到了，就是神明等<u>亚伯拉罕</u>罚咒过了个，百姓来<u>埃及</u>兴旺多起来，<sup>18</sup> 直等到一个弗认得<u>约瑟</u>个新皇帝出来。\[C. 1. 8.\] <sup>19</sup> 其用诈计谋害阿拉族份，磨难阿拉祖宗。使得丢掉其个奶花，呒得拨其活东。

<sup>20</sup> “Keh-go z-ʽeo Mo-si sang-cʽih-læ, siang-mao fi-væn-go; læ ah-tia oh-li iang-leh sæn-ko yüih. <sup>21</sup> ʽEo-deo tiu-diao, Fah-lao-go nön ziu bao-læ, iang gyi tso zi-go ng-ts. <sup>22</sup> Yiæ-gyih nying-go ʽôh-veng Mo-si yiang-yiang ʽôh-ko-de; kông shih-wô, tso z-tʽi, tu yiu neng-ken.

<sup>20</sup> 「箇个时候<u>摩西</u>生出来，相貌非凡个。来阿爹屋里养勒三个月。<sup>21</sup> 后头丢掉，<u>法老</u>个囡就抱来，养其做自个儿子。<sup>22</sup> <u>埃及</u>人个学问<u>摩西</u>样样学过了。讲说话，做事体，都有能干。

<sup>23</sup> “Nyin-kyi zông s-jih shü z-ʽeo, sing-siang iao kyʽi kʽen zi-go hyüong-di Yi-seh-lih nying. <sup>24</sup> Kʽen-kyin ih-go nying be w̆e-kyʽüoh, ziu pông-dzu gyi; ping-tsʽia teng ziu næn cü-kwu pao-dziu, tang-sah keh Yiæ-gyih nying. <sup>25</sup> Gyi i-s hyüong-di pih-ding we tsʽeng-tao Jing-ming z yüong gyi-go siu læ kyiu gyi-lah: tsih-z gyi-lah tsʽeng-feh-tao. <sup>26</sup> Di-nyi nyih gyi-lah læ-kæn siang-tang, *Mo-si* tseo-læ, kyʽün gyi-lah ʽo-long, z-ka wô, ‘Beng-yiu, ng-lah z hyüong-di; dza-we dô-kô siang-ʽæ ni?’ <sup>27</sup> Keh læ-tih w̆e-kyʽüoh gyi cü-kwu ziu kyʽi-diao Mo-si, wô, ‘Jü lih ng tso kwun tso cong-nyiang-nying, hao kwun ah-lah-go tsiang ma? <sup>28</sup> Ng siang sah ngô, ziang zô-nyih sah keh Yiæ-gyih nying ma?’ \[C. 2. 14.\] <sup>29</sup> Mo-si tʽing-meng keh-kyü shih-wô ziu dao-tseo, cʽih-meng læ Mi-din di-fông; keh-deo sang liang-go ng-ts.

<sup>23</sup> 「年纪上四十岁时候，心想要去看自个兄弟<u>以色列</u>人。<sup>24</sup> 看见一个人被委曲，就帮助其。并且等受难主顾报仇，打煞箇<u>埃及</u>人。<sup>25</sup> 其意思兄弟必定会忖到神明是用其个手来救其拉。只是其拉忖弗到。<sup>26</sup> 第二日其拉来间相打，<u>摩西</u>走来，劝其拉和拢，是介话，『朋友，尔拉是兄弟。咋会大家相害呢？』<sup>27</sup> 箇来的委曲其主顾就弃掉<u>摩西</u>，话，『谁立尔做官做中央人，好管阿拉个账吗？<sup>28</sup> 尔想杀我，像昨日杀箇<u>埃及</u>人吗？』\[C. 2. 14.\] <sup>29</sup> <u>摩西</u>听闻箇句说话就逃走，出门来<u>米甸</u>地方。箇头生两个儿子。

<sup>30</sup> “Yi ko-leh s-jih nyin, læ Si-næ sæn-go kwʽông-iæ di-fông, yiu Cü-go Tʽin-s læ tsʽ-bang jü-li ho-kwông cong-nyiang yin-cʽih-læ peh gyi kʽen. <sup>31</sup> Mo-si ih kʽen ziu hyi-gyi keh-go hyin-ling; tseo-long-kyʽi kʽen-kʽen-siang, ziu yiu Cü-go sing-ing teng gyi wô, <sup>32</sup> ‘Ngô z ng tsu-tsong-go Jing-ming, ziu-z Üô-pah-lah-hen-go Jing-ming, Yi-sah-go Jing-ming, Yüô-kôh-go Jing-ming.’ \[C .3. 6.\] Mo-si fah-teo, feh ken kʽen. <sup>33</sup> Cü yi teng gyi wô, ‘Yüong tʽeh-diao ng kyiah-li-go ʽa; ing-we ng sô lih-tong-go u-sen z sing-jün-go di-fông. <sup>34</sup> Ngô pah-sing læ Yiæ-gyih di-fông ziu mo-næn, Ngô z kʽen-kyin-ko; gyi-lah-go tʽæn-sih Ngô yia tʽing-meng-ko; Ngô z kông-lôh-læ kyiu gyi cʽih. Næn-kæn læ, Ngô iao tsʽa ng tao Yiæ-gyih kyʽi.’ \[C. 3. 5, 7, 8, 1.\]

<sup>30</sup> 「又过了四十年，来<u>西奈</u>山个旷野地方，有主个天使来刺棚树里火光中央现出来拨其看。<sup>31</sup> <u>摩西</u>一看就稀奇箇个显灵。走拢去看看相，就有主个声音等其话，<sup>32</sup> 「我是尔祖宗个神明，就是<u>亚伯拉罕</u>个神明，<u>以撒</u>个神明，<u>雅各</u>个神明。」\[C .3. 6.\] <u>摩西</u>发抖，弗敢看。<sup>33</sup> 主又等其话，『用脱掉尔脚里个鞋。因为尔所立东个乌碎是圣善个地方。<sup>34</sup> 我百姓来<u>埃及</u>地方受磨难，我是看见过。其拉个叹息我也听闻过。我是降落来救其出。难间来，我要差尔到<u>埃及</u>去。』\[C. 3. 5, 7, 8, 1.\]

<sup>35</sup> “Keh-go Mo-si, gyi-lah sô fæ-gyi-go z-ka wô, “Jü lih ng tso kwun tso cong-nyiang-nying?” Jing-ming tʽôh keh tsʽ-bang jü-li sô yin-cʽih-go Tʽin-s tsʽa gyi tso kwun, tso cʽü-joh cü-kwu. <sup>36</sup> Gyi ling gyi-lah cʽih *keh-go* *di-fông*, tso jing-tsih teng gyi-z læ Yiæ-gyih, teng ʽOng-hæ, wa-yiu kwʽông-iæ di-fông, s-jih nyin kong-fu. <sup>37</sup> Z keh-go Mo-si teng Yi-seh-lih nying wô, ‘Cü ng-lah-go Jing-ming tsiang-læ dzong ng-lah hyüong-di li-hyiang we kyü-zông ih-go ziang ngô ka Sin-cü-nying peh ng-lah: ng-lah kæ tʽing Gyi.’ \[Sm. 18. 15.\] <sup>38</sup> Læ kwʽông-iæ di-fông-go kong-we li-hyiang, *keh-pin* yiu Tʽin-s læ Si-næ sæn teng Mo-si kông, *dông-pin* yiu ah-lah-go tsu-tsong, keh-go Mo-si læ gyi-lah liang-ʽô cong-nyiang; gyi yia teh-djôh keh-sing weh-ming-go tsiao-shü djün-ziu peh ah-lah. <sup>39</sup> Ah-lah tsu-tsong feh keng i-jing gyi, fæn-cün kyʽi-diao gyi, sing-li cün nyiæn-deo hyiang-djôh Yiæ-gyih, <sup>40</sup> teng Üô-leng z-ka wô, ‘Ng zao jing-ming peh ah-lah, hao tseo læ ah-lah zin-deo: ing-we ling ah-lah cʽih Yiæ-gyih di-fông keh-go Mo-si, gyi feh-tsiao pʽong-djôh soh-go kæn.’ \[C. 32. 1.\] <sup>41</sup> Keh-go z-ʽeo gyi-lah tso-cʽih siao-ngeo, ping-tsʽia do-leh tsi-veh kyʽi tsi keh-go ngeo-ziang, yi we-leh zi-go siu tso-cʽih-læ-go tong-si kwʽa-weh-kyi. <sup>42</sup> Jing-ming ziu nyin-cün, eo gyi-lah voh-z tʽin-zông hyü-to sing-siu; ziang sin-cü-nying-go shü-li yiu sia-tih, wô, ‘Yi-seh-lih-go dzoh-veng, ng læ kwʽông-iæ di-fông s-jih nyin soh yiu pô sah-sang foh-li teng li-veh læ tsi Ngô ma? <sup>43</sup> Ng we dæ-leh Mo-lôh *bu-sah-go* tsiang-bong, teng ng-lah Lin-fæn bu-sah keh-lih sing, ziu-z ng-lah sô tso-cʽih-læ-go siang-mao deh-we iao pa gyi go: Ng ziu tsʽin ng-lah tao Pô-pi-leng ko-kyʽi-go di-fông.’ \[Üô. 5. 25-27.\]

<sup>35</sup> 「箇个<u>摩西</u>，其拉所覅其个是介话，『谁立尔做官做中央人？』神明托箇刺棚树里所现出个天使差其做官，做取赎主顾。<sup>36</sup> 其领其拉出箇个地方，做神迹等奇事来<u>埃及</u>，等<u>红</u>海，还有旷野地方，四十年工夫。<sup>37</sup> 是箇个<u>摩西</u>等<u>以色列</u>人话，『主尔拉个神明将来从尔拉兄弟里向会举上一个像我介先知人拨尔拉。尔拉该听其。』\[Sm. 18. 15.\] <sup>38</sup> 来旷野地方个公会里向，箇边有天使来<u>西奈</u>山等<u>摩西</u>讲，荡边有阿拉个祖宗。箇个<u>摩西</u>来其拉两下中央，其也得着箇星活命个诏书传授拨阿拉。<sup>39</sup> 阿拉祖宗弗更依顺其，反转弃掉其，心里转念头向着<u>埃及</u>，<sup>40</sup> 等<u>亚伦</u>是介话，『尔造神明拨阿拉，好走来阿拉前头。因为领阿拉出<u>埃及</u>地方箇个<u>摩西</u>，其弗照碰着啥个间。』\[C. 32. 1.\] <sup>41</sup> 箇个时候其拉做出小牛，并且驮勒祭物去祭箇个偶像，又为了自个手做出来个东西快活记。<sup>42</sup> 神明就扭转，讴其拉服侍天上许多星宿。像先知人个书里有写的，话，「<u>以色列</u>个族份，尔来旷野地方四十年啥有把杀牲福礼等礼物来祭我吗？<sup>43</sup> 尔会抬勒<u>摩洛</u>菩萨个帐篷，等尔拉<u>脸番</u>菩萨箇粒星，就是尔拉所做出来个相貌特为要拜其个。尔就迁尔拉到<u>巴比伦</u>过去个地方。」\[Üô. 5. 25-27.\]

<sup>44</sup> “Læ kwʽông-iæ di-fông ah-lah tsu-tsong cong-nyiang yiu keh te-tsing-go tsiang-bong, ziang keh-we teng Mo-si kông-go Cü-kwu sô feng-fu, hao tsiao kʽen-kyin-ko-go yiang-shih ka kyʽi tso gyi. <sup>45</sup> Keh-go tsiang-bong ah-lah tsu-tsong teng Iah-shü-üô tsih-djôh-ts, teh-djôh bih-koh-nying-go *di-fông* z-ʽeo ziu ta-tsing-kyʽi: keh-sing bih-koh-nying Jing-ming læ ah-lah tsu-tsong min-zin ken-cʽih, ih-dzih tao Da-bih-go z-ʽeo. <sup>46</sup> Da-bih læ Jing-ming-go min-zin teh-djôh eng-cʽong, sing-siang iao zing ih-tʽah deng-cʽü peh Yüô-kôh-go Jing-ming. <sup>47</sup> Dæn-z Sô-lo-meng teng Gyi kyʽi *sing*-din. <sup>48</sup> Jün-r keh-we ting kao-go Cü feh deng læ *nying* siu sô zao-go din; ziang keh sin-cü-nying sô wô, <sup>49</sup> ‘Cü z-ka wô, Tʽin z Ngô-go zo-we, di z Ngô dah-kyiah-teng: ng-lah yiu dza-go din kyʽi peh Ngô ni? yiu soh-go u-sen hao en-teng Ngô ni? <sup>50</sup> Keh-sing ih-tsʽih-go tong-si kyʽi feh-z Ngô-go siu sô zao-go ma?’ \[Y. 66. 1, 2.\]

<sup>44</sup> 「来旷野地方阿拉祖宗中央有箇对证个帐篷，像箇位等<u>摩西</u>讲个主顾所吩咐，好照看见过个样式介去做其。<sup>45</sup> 箇个帐篷阿拉祖宗等<u>约书亚</u>接着仔，得着别国人个地方时候就带进去。箇星别国人神明来阿拉祖宗面前赶出，一直到<u>大辟</u>个时候。<sup>46</sup> <u>大辟</u>来神明个面前得着恩宠，心想要寻一𡍲庉处拨<u>雅各</u>个神明。<sup>47</sup> 但是<u>所罗门</u>等其起圣殿。<sup>48</sup> 然而箇位顶高个主弗庉来人手所造个殿。像箇先知人所话，<sup>49</sup> 「主是介话，天是我个座位，地是我踏脚凳。尔拉有咋个殿起拨我呢？有啥个乌碎好安顿我呢？<sup>50</sup> 箇星一切个东西岂弗是我个手所造个吗？」\[Y. 66. 1, 2.\]

<sup>51</sup> “Ng-lah gyiang-deo-gyüih-nao, ling-sing teng ng-to m-tsiu-keh-li go, ng-lah z-djông we-nyih Sing-Ling; ng-lah z teng ng-lah-go tsu-tsong ih-yiang-go. <sup>52</sup> ʽAh-li ih-go sin-cü-nying ng-lah tsu-tsong m-neh pih-næn gyi? Yü-sin ts-tin tsing-dzih Cü-kwu iao læ go *keh-sing* *sin-cü-nying* z be gyi-lah long-sah; næn-kæn ng-lah pô keh-go tsing-dzih Cü-kwu song *kwun*, sah-diao Gyi. <sup>53</sup> Ng-lah teh-djôh tʽin-s djün-ziu-go lih-fah, wa we feh pao-siu gyi.”

<sup>51</sup> 「尔拉犟头倔脑，灵性等耳朵呒周割礼个，尔拉时常违逆圣灵。尔拉是等尔拉个祖宗一样个。<sup>52</sup> 何里一个先知人尔拉祖宗呒得逼难其？预先指点正直主顾要来个箇星先知人是被其拉弄煞。难间尔拉把箇个正直主顾送官，杀掉其。<sup>53</sup> 尔拉得着天使传授个律法，还会弗保守其。」

<sup>54</sup> Gyi-lah tʽing-meng keh-sing shih-wô, sing-li cʽoh-kyʽi-læ, tsʽih-tsʽ ʽeng gyi. <sup>55</sup> *Z-di-fæn* be Sing-Ling do-nyiang ken-dong, ngæn-tsing tsʽing-ting hyiang tʽin, kʽen-kyin Jing-ming-go yüong-wô, teng Yiæ-su lih læ Jing-ming-go jing-siu-pin; <sup>56</sup> ziu wô, “Ngô kʽen-kyin tʽin kʽæ-tong, Nying-go Ng-ts lih læ Jing-ming-go jing-siu-pin.” <sup>57</sup> *Cong-nying* wæ-sing eo-kyʽi-læ, en-leh ng-to, tsæn-zi üong-zông-kyʽi, <sup>58</sup> ken gyi cʽih zing-nga, do zah-deo kʽang-sah gyi: keh-sing tso kyin-tsing cü-kwu tʽeh-leh i-zông fông læ ih-go ʽeo-sang-go kyiah-ʽô, ming-z kyiao-leh Sao-lo. <sup>59</sup> Gyi-lah do zah-deo læ kʽang gyi; kʽang-go z-ʽeo Z-di-fæn læ-tih gyiu, z-ka wô, “Cü Yiæ-su, tsih-ziu ngô-go weh-ling.” <sup>60</sup> Ping-tsʽia gyü-lôh, hyiang-hyiang eo-kyʽi-læ wô, “Cü, m-nao pô keh-go ze kwe tao gyi-lah ming-ʽô.” Wô-hao ziu kwʽeng-joh-de.

<sup>54</sup> 其拉听闻箇星说话，心里戳起来，切齿恨其。<sup>55</sup> <u>士提反</u>被圣灵大样感动，眼睛清盯向天，看见神明个荣华，等<u>耶稣</u>立来神明个顺手边。<sup>56</sup> 就话：「我看见天开东，人个儿子立来神明个顺手边。」<sup>57</sup> 众人怀声讴起来，按勒耳朵，斩齐拥上去，<sup>58</sup> 赶其出城外，驮石头揞煞其。箇星做见证主顾脱勒衣裳放来一个后生个脚下，名字叫勒<u>扫罗</u>。<sup>59</sup> 其拉驮石头来揞其。揞个时候<u>士提反</u>来的求，是介话：「主<u>耶稣</u>，接受我个活灵。」<sup>60</sup> 并且跪落，响响讴起来话：「主，呒得好把箇个罪归到其拉名下。」话好就困熟了。

---

### Sd. VIII.

Gyi-lah long-sah Z-di-fæn, Sao-lo z hwun-hyi-go.

其拉弄煞<u>士提反</u>，<u>扫罗</u>是欢喜个。

<sup>\[1\]</sup>Keh-go z-ʽeo yiu do pih-næn z-ken tsao-djôh Yiæ-lu-sah-leng-go kyiao-we: djü-leh s-du ts-nga, cong *meng-du* tu sæn-kʽæ Yiu-tʽa teng Sah-mô-li-üô kôh-cʽü di-fông. <sup>2</sup> Yiu *kyi-go* gyin-sing-go nying dzing-lin Z-di-fæn, do-nyiang kʽoh gyi. <sup>3</sup> Sao-lo bao-nyiah kyiao-we, tseo-tsing veng-veng nying-kô, kʽô gyi nen-nen-nyü-nyü kyʽih-lôh lao-kæn-li.

箇个时候<sup>\[1\]</sup>有大逼难事干遭着<u>耶路撒冷</u>个教会。除了使徒之外，众门徒都散开<u>犹太</u>等<u>撒玛利亚</u>各处地方。<sup>2</sup> 有几个虔心个人成殓<u>士提反</u>，大样哭其。<sup>3</sup> <u>扫罗</u>暴虐教会，走进份份人家，抲其男男女女挈落牢监里。

<sup>\[1\] Y. ʽE. 34. 耶（稣）后（头）34（年）。（原注）</sup>

<sup>4</sup> KEH-TSAO keh-sing sæn-kʽæ-kæn cü-kwu tseo-læ-tseo-kyʽi djün foh-ing. <sup>5</sup> Fi-lih tseo-lôh tao Sah-mô-li-üô *sang*-dzing, pô Kyi-toh-go z-ken djün peh gyi-lah tʽing. <sup>6</sup> Cong-nying tʽing-meng Fi-lih kông, kʽen-kyin gyi tso-go gyi-z, ziu tsæn-zi liu-sing gyi-go shih-wô. <sup>7</sup> Yiu hyü-to be ao-tsao kyü sô vu-tih go nying, *kyü* yüô-yüô-si ka tseo-cʽih; wa-yiu hyü-to fong-tʽæn-go kwa-kyiah-go teh-djôh i-hao. <sup>8</sup> Keh-go zing-li ziu do-nyiang hwun-hyi.

<sup>4</sup> 箇遭箇星散开间主顾走来走去传福音。<sup>5</sup> <u>腓力</u>走落到<u>撒玛利亚</u>省城，把<u>基督</u>个事干传拨其拉听。<sup>6</sup> 众人听闻<u>腓力</u>讲，看见其做个奇事，就斩齐留心其个说话。<sup>7</sup> 有许多被鏖糟鬼所附的个人，鬼㗇㗇嘶介走出。还有许多风瘫个拐脚个得着医好。<sup>8</sup> 箇个城里就大样欢喜。

<sup>9</sup> Yiu ih-go nying kyiao-leh Si-meng, su-djông læ keh-go zing-li yüong zia-fah, s-teh Sah-mô-li-üô pah-sing tu hyi-gyi; zi læ-tih kwʽô zi-go do kʽeo: <sup>10</sup> cong-nying do-do-siao-siao tu tʽing-sing gyi, z-ka wô, “Keh-go nying z Jing-ming-go do neng-ken.” <sup>11</sup> Ing-we gyi yüong zia-fah s-teh pah-sing hyi-gyi yi-kying dziang-kyiu-de, sô-yi tu tʽing-sing gyi. <sup>12</sup> Dæn-z kyi-kying siang-sing Fi-lih djün Jing-koh-go foh-ing teng Yiæ-su Kyi-toh-go ming-deo, nen-nen-nyü-nyü tu ziu si-li. <sup>13</sup> Si-meng zi yia siang-sing-de; ziu si-li ts-ʽeo z-djông teng Fi-lih dô-kô læ-kæn; kʽen-kyin sô tso-cʽih-læ-go gyi-z teng do jing-tsih, ziu hyi-gyi.

<sup>9</sup> 有一个人叫勒<u>西门</u>，素常来箇个城里用邪法，使得<u>撒玛利亚</u>百姓都稀奇。自来的夸自个大口。<sup>10</sup> 众人大大小小都听信其，是介话：「箇个人是神明个大能干。」<sup>11</sup> 因为其用邪法使得百姓稀奇已经长久了，所以都听信其。<sup>12</sup> 但是既经相信<u>腓力</u>传神国个福音等<u>耶稣</u> <u>基督</u>个名头，男男女女都受洗礼。<sup>13</sup> <u>西门</u>自也相信了。就洗礼之后时常等<u>腓力</u>大家来间。看见所做出来个奇事等大神迹，就稀奇。

<sup>14</sup> Yiæ-lu-sah-leng keh-sing s-du tʽing-meng Sah-mô-li-üô yi-kying tsih-ziu Jing-ming-go dao-li, ziu tsʽa Pe-teh teng Iah-ʽen tao gyi-lah u-sen kyʽi. <sup>15</sup> Kyi-jün tseo-tao, ziu tʽi gyi-lah tao-kao, iao gyi teh-djôh Sing-Ling. <sup>16</sup> (Ing-we gyi-cong *Sing-Ling* wa m-nying ling-djôh-ko; gyi-lah tæn-tsih vong Cü Yiæ-su-go ming-deo ziu si-li.) <sup>17</sup> Keh-tsao *keh* *liang-go* *s-du* pô siu en-en gyi-lah, gyi-lah ziu teh-djôh Sing-Ling.

<sup>14</sup> <u>耶路撒冷</u>箇星使徒听闻<u>撒玛利亚</u>已经接受神明个道理，就差<u>彼得</u>等<u>约翰</u>到其拉乌碎去。<sup>15</sup> 既然走到，就替其拉祷告，要其得着圣灵。<sup>16</sup> （因为其中圣灵还呒人临着过。其拉单只奉主<u>耶稣</u>个名头受洗礼。）<sup>17</sup> 箇遭箇两个使徒把手按按其拉，其拉就得着圣灵。

<sup>18</sup> Si-meng kʽen-kyin s-du siu en-en jü, ziu yiu Sing-Ling s-peh gyi, do nying-ts peh gyi-lah, z-ka wô, <sup>19</sup> “Keh-go gyün-ping peh ngô ts, s-teh ngô-go siu sô en-go cü-kwu yia we teh-djôh Sing-Ling.” <sup>20</sup> Pe-teh teng gyi wô, “Ng-go nying-ts teng ng dô-kô mih-diao, ing-we ng siang pô dong-din ma Jing-ming-go eng-s. <sup>21</sup> Kông-tao keh-go z-ken, ng ih-ngæn m-veng; ing-we læ Jing-ming-go min-zin ng-go sing feh tön-tsing. <sup>22</sup> Keh-lah yüong ao-hwe keh-go w̆a-cʽü, gyiu-gyiu Jing-ming, ʽôh-tsia ng keh-go sing-siang hao nyiao-sô. <sup>23</sup> Ngô kʽen ng z læ kwʽu-tæn li-hyiang, yi be ôh-nyiæn bo-djü-tih.” <sup>24</sup> Si-meng ziu we-teh, z-ka wô, “Ng-lah tʽi ngô gyiu-gyiu Cü, s-teh ng-lah sô kông-go ih-ngæn feh we ling-djôh ngô.”

<sup>18</sup> <u>西门</u>看见使徒手按按聚，就有圣灵赐拨其，驮银子拨其拉，是介话，<sup>19</sup> 「箇个权柄拨我仔，使得我个手所按个主顾也会得着圣灵。」<sup>20</sup> <u>彼得</u>等其话：「尔个银子等尔大家灭掉，因为尔想把铜钿买神明个恩赐。<sup>21</sup> 讲到箇个事干，尔一眼呒份。因为来神明个面前尔个心弗端正。<sup>22</sup> 箇拉用懊悔箇个坏处，求求神明，或者尔箇个心想好饶赦。<sup>23</sup> 我看尔是来苦胆里向，又被恶念缚住的。」<sup>24</sup> <u>西门</u>就回答，是介话：「尔拉替我求求主，使得尔拉所讲个一眼弗会临着我。」

<sup>25</sup> Keh liang-go s-du kyi-jün tso te-tsing kông Cü-go dao-li, ziu kyü Yiæ-lu-sah-leng kyʽi, *jing-lu* djün foh-ing læ Sah-mô-li-üô hyü-to hyiang-tsʽeng.

<sup>25</sup> 箇两个使徒既然做对证讲主个道理，就归<u>耶路撒冷</u>去，顺路传福音来<u>撒玛利亚</u>许多乡村。

<sup>26</sup> YIU Cü-go tʽin-s teng Fi-lih z-ka wô, “Bô-kyʽi-læ, hyiang nen-pin kyʽi, tseo tao keh-da dzong Yiæ-lu-sah-leng tao Kyüô-sah kyʽi-go lu: ziu-z kwʽông-iæ di-fông-go *lu*.” <sup>27</sup> Gyi ziu dong-sing kyʽi. Kʽeo-kʽeo yiu ih-go Kwu-jih nying, z Kwu-jih nyü-wông Ken-da-kyi yiu gyün-ping go tʽa-kæn, kwun gyi long-tsong tsʽông-kwʽu cü-kwu; gyi zông Yiæ-lu-sah-leng kyʽi li-pa, <sup>28</sup> cün-læ zo læ tsʽô-ts-li, doh sin-cü Yi-sæ-üô *keh-peng* *shü*.

<sup>26</sup> 有主个天使等<u>腓力</u>是介话：「爬起来，向南边去，走到箇埭从<u>耶路撒冷</u>到<u>迦萨</u>去个路。就是旷野地方个路。」<sup>27</sup> 其就动身去。扣扣有一个<u>古实</u>人，是<u>古实</u>女王<u>干大基</u>有权柄个太监，管其拢总仓库主顾。其上<u>耶路撒冷</u>去礼拜，<sup>28</sup> 转来坐来车子里，读先知<u>以赛亚</u>箇本书。

<sup>29</sup> *Sing*-Ling teng Fi-lih wô, “Ng yüong tseo-long-kyʽi, hao teng keh-dzing tsʽô-ts *li-hyiang* *cü-kwu* jü-de.” <sup>30</sup> Fi-lih peng-long-kyʽi, tʽing-meng gyi doh sin-cü Yi-sæ-üÔ-go *shü*, ziu wô, “Ng sô doh-go, ming-bah feh?” <sup>31</sup> Gyi wô, “Ziah m-nying kʽæ-dao ngô, dza neng-keo *ming-bah* ni?” Ziu tsʽing Fi-lih zông-læ, dô-kô zo-lôh.

<sup>29</sup> 圣灵等<u>腓力</u>话：「尔用走拢去，好等箇乘车子里向主顾聚队。」<sup>30</sup> <u>腓力</u>奔拢去，听闻其读先知<u>以赛亚</u>个书，就话：「尔所读个，明白弗？」<sup>31</sup> 其话：「若呒人开导我，咋能够明白呢？」就请<u>腓力</u>上来，大家坐落。

<sup>32</sup> Gyi sô doh-go keh-pʽin shü ziu-wô, “Gyi ziang ih-tsah yiang ka, be nying kyʽin-kyʽi sah-diao; yi ziang ih-tsah siao-yiang læ tsin gyi mao cü-kwu-go min-zin feh hyiang, Gyi ih-ngæn feh kʽæ kʽeo. <sup>33</sup> Gyi pe-zin-go z-ʽeo, ih-ngæn m-neh teh-djôh kong-dao-go pʽun-tön: jü neng-keo kông-tao Gyi-go shü-dæ ni? ing-we Gyi-go sing-ming z læ shü-kæn-zông cʽih-tʽeh-de.” \[Y. 53. 7, 8.\] <sup>34</sup> Tʽa-kæn teng Fi-lih wô, “Tsʽing-meng ng, sin-cü-nying kông keh-go shih-wô z ts-tin jü? wa-z gyi-zi, wa-z bih-nying?” <sup>35</sup> Fi-lih kʽæ kʽeo, ziu dzong keh-go shü kyʽi-deo, djün Yiæ-su-go foh-ing peh gyi tʽing. <sup>36</sup> Gyi-lah lu-zông tao-leh ih-tʽah yiu shü go u-dông: tʽa-kæn ziu wô, “Dông-deo yiu shü læ-tong; ngô ziu si-li yiu soh-go tsu-kah ma?” <sup>37</sup> Fi-lih wô, “Ng ziah-z ih-sing siang-sing, hao-s-teh-go.” *Tʽa-kæn* we-teh wô, “Ngô siang-sing Yiæ-su Kyi-toh z Jing-ming-go Ng-ts.” <sup>38</sup> Gyi ziu feng-fu tsʽô-ts deng-lôh: Fi-lih teng tʽa-kæn keh liang-go nying dô-kô tseo-lôh tao shü-go u-sen; *Fi-lih* teng gyi ʽang si-li.

<sup>32</sup> 其所读个箇篇书就话：「其像一只羊介，被人牵去杀掉。又像一只小羊来剪其毛主顾个面前弗响，其一眼弗开口。<sup>33</sup> 其卑贱个时候，一眼呒得得着公道个判断。谁能够讲到其个世代呢？因为其个性命是来世间上出脱了。」\[Y. 53. 7, 8.\] <sup>34</sup> 太监等<u>腓力</u>话：「请问尔，先知人讲箇个说话是指点谁？还是其自，还是别人？」<sup>35</sup> <u>腓力</u>开口，就从箇个书起头，传<u>耶稣</u>个福音拨其听。<sup>36</sup> 其拉路上到了一𡍲有水个乌荡。太监就话：「荡头有水来东。我受洗礼有啥个阻隔吗？」<sup>37</sup> <u>腓力</u>话：「尔若是一心相信，好使得个。」太监回答话：「我相信<u>耶稣</u> <u>基督</u>是神明个儿子。」<sup>38</sup> 其就吩咐车子庉落。<u>腓力</u>等太监箇两个人大家走落到水个乌碎。<u>腓力</u>等其行洗礼。

<sup>39</sup> Dzong shü-go u-dông tseo-zông-læ, Cü-go Ling ziu ta-leh Fi-lih kyʽi; tʽa-kæn hwun-hwun-hyi-hyi tseo zi-go lu, m-neh tsæ kʽen-kyin Fi-lih. <sup>40</sup> Dæn-z Fi-lih tao Üô-so-tu læ-kæn: ziu tseo-ko-kyʽi, i-lu læ kôh zing-li djün foh-ing, ih-dzih tao Kæ-sah-li-üô.

<sup>39</sup> 从水个乌荡走上来，主个灵就带勒<u>腓力</u>去。太监欢欢喜喜走自个路，呒得再看见<u>腓力</u>。<sup>40</sup> 但是<u>腓力</u>到<u>亚锁都</u>来间。就走过去，依路来各城里传福音，一直到<u>该撒利亚</u>。

---

### Sd. IX.

SAO-LO wa kyʽi-hwu-hwu heng-hô Cü-go meng-du, iao long-sah gyi-lah, ziu tseo tao tsi-s-deo-go u-sen, <sup>2</sup> tsʽing gyi sia sing *peh* *gyi* *ta* tao Da-mô-seh keh-sing jü-we-dông, s-teh *Sao-lo* ziah pʽong-djôh <sup>\[1\]</sup>keh-lu nying, ze-bin nen-nen-nyü-nyü, tu hao bo-leh gyi ka tao Yiæ-lu-sah-leng læ.

<u>扫罗</u>还气呼呼狠呵主个门徒，要弄煞其拉，就走到祭司头个乌碎，<sup>2</sup> 请其写信拨其带到<u>大马色</u>箇星聚会堂，使得<u>扫罗</u>若碰着箇路<sup>\[1\]</sup>人，随便男男女女，都好缚勒其解到<u>耶路撒冷</u>来。

<sup>\[1\] Sd. 19. 9, <sup>23</sup> *fæn* keh-go dao-li, *teng* *dông-deo* *fæn* keh-lu, *peng-veng* *tso* *z*. Sd. 19. 9, <sup>23</sup> 翻「箇个道理」，等荡头翻「箇路」，本文做字。（原注）</sup>

<sup>3</sup> Lu kwʽa tseo tao Da-mô-seh siang-gying, hweh-r-jün yiu tʽin-li-go liang-kwông dön-kyʽün tsiao-djôh gyi; <sup>4</sup> gyi ziu tih-tao di-yiang-li, tʽing-meng yiu sing-ing teng gyi wô, “Sao-lo, Sao-lo, ng dza-we pih-næn Ngô ni?” <sup>5</sup> Gyi wô, “Cü, Ng z jü?” Cü wô, “Ngô ziu-z ng sô pih-næn-go Yiæ-su: ng kyiah læ-tih tʽih-djôh tsʽ z næn-go.” <sup>6</sup> Gyi hah-leh gwah-gwah-teo wô, “Cü, Ng iao ngô dza tso?” Cü teng gyi *wô*, “Bô-kyʽi-læ, tsing zing kyʽi; ng kæ dza tso tsiang-læ we wô hyiang ng dao-gyi.”

<sup>3</sup> 路快走到<u>大马色</u>相近，忽而然有天里个亮光团圈照着其。<sup>4</sup> 其就跌倒地垟里，听闻有声音等其话：「<u>扫罗</u>，<u>扫罗</u>，尔咋会逼难我呢？」<sup>5</sup> 其话：「主，尔是谁？」主话：「我就是尔所逼难个<u>耶稣</u>。尔脚来的踢着刺是难个。」<sup>6</sup> 其吓勒刮刮抖话：「主，尔要我咋做？」主等其话：「爬起来，进城去。尔该咋做将来会话向尔道其。」

<sup>7</sup> Keh-sing dong-de tseo-go cü-kwu tʽing-meng keh-go sing-hyiang, m-neh kʽen-kyin soh-go nying; *tsih* we ô-kʽeo-vu-yin lih-tong.

<sup>7</sup> 箇星同队走个主顾听闻箇个声响，呒得看见啥个人，只会哑口无言立东。

<sup>8</sup> Sao-lo dzong di-yiang-li bô-kyʽi; ngæn-tsing kʽæ-kʽæ, ih-ngæn ve kʽen: gyi-lah ziu te-leh gyi siu, ling gyi tsing Da-mô-seh. <sup>9</sup> Yiu sæn nyih m-neh kʽen-kyin, dzô væn tu feh kyʽüoh.

<sup>8</sup> <u>扫罗</u>从地垟里爬起。眼睛开开，一眼𫧃看。其拉就𠡒勒其手，领其进<u>大马色</u>。<sup>9</sup> 有三日呒得看见，茶饭都弗吃。

<sup>10</sup> Da-mô-seh yiu ih-go meng-du, ming-z kyiao-leh Üô-nô-nyi-üô; gyi kʽen-kyin hyin-ling, Cü teng gyi wô, “Üô-nô-nyi-üô.” Gyi wô, “Cü, ngô læ-tong.” <sup>11</sup> Cü teng gyi *wô*, “Bô-kyʽi, tao keh-da kyiao-leh Dzih-ka kyʽi; læ Yiu-da oh-li tang-tʽing ih-go Da-su nying, ming-z kyiao-leh Sao-lo. Gyi yin-dzæ læ-kæn tao-kao; <sup>12</sup> yi-kying kʽen-kyin hyin-ling yiu ih-go nying ming-z kyiao-leh Üô-nô-nyi-üô tseo-tsing-læ, siu en-en gyi, hao peh gyi ngæn-tsing liang.” <sup>13</sup> Üô-nô-nyi-üô ziu we-teh wô, “Cü, Ngô yi-kying tʽing-meng hyü-to nying kông keh-go nying yiu to-siao næn-cʽü dæ Ng Yiæ-lu-sah-leng-go sing-du: <sup>14</sup> *yin-dzæ* gyi dông-deo læ-tong, yiu tsi-s-deo-go gyün-ping hao bo væn-pah tao-kao Ng ming-deo go cü-kwu.” <sup>15</sup> Cü teng gyi wô, “Ng kyʽi; gyi z Ngô kæn-shün-go kyʽi-ming, hao yiang-kʽæ Ngô-go ming-deo læ bih-koh-nying, teng kyüing-wông, teng Yi-seh-lih pah-sing-go min-zin. <sup>16</sup> Ngô we peh gyi hyiao-teh, gyi we-leh Ngô-go ming-deo pih iao kyʽüoh to-siao kwʽu-deo.”

<sup>10</sup> <u>大马色</u>有一个门徒，名字叫勒<u>亚拿尼亚</u>。其看见显灵，主等其话：「<u>亚拿尼亚</u>。」其话：「主，我来东。」<sup>11</sup> 主等其话：「爬起，到箇埭叫勒<u>直</u>街去。来<u>犹大</u>屋里打听一个<u>大数</u>人，名字叫勒<u>扫罗</u>。其现在来间祷告。<sup>12</sup> 已经看见显灵有一个人名字叫勒<u>亚拿尼亚</u>走进来，手按按其，好拨其眼睛亮。」<sup>13</sup> <u>亚拿尼亚</u>就回答话：「主，我已经听闻许多人讲箇个人有多少难处待尔<u>耶路撒冷</u>个圣徒。<sup>14</sup> 现在其荡头来东，有祭司头个权柄好缚凡百祷告尔名头个主顾。」<sup>15</sup> 主等其话：「尔去。其是我拣选个器皿，好扬开我个名头来别国人，等君王，等<u>以色列</u>百姓个面前。<sup>16</sup> 我会拨其晓得，其为了我个名头必要吃多少苦头。」

<sup>17</sup> Üô-nô-nyi-üô ziu kyʽi-de, tseo-tsing keh-go oh-li; siu en-en gyi, wô, “Hyüong-di Sao-lo, Cü, ziu-z ng lu-zông læ yin-cʽih peh ng kʽen go Yiæ-su, Gyi tsʽa ngô s-teh ng ngæn-tsing liang, yi hao peh ng Sing-Ling ziu-leh mun-tsoh.” <sup>18</sup> Hweh-jün ngæn-tsing-li yiu ziang ng-ling ka tong-si tih-lôh, lih-kʽeh ziu kʽen-kyin-de; gyi bô-kyʽi, ziu si-li: <sup>19</sup> væn kyʽüoh-hao, nying ziu sin-soh-de.

<sup>17</sup> <u>亚拿尼亚</u>就去了，走进箇个屋里。手按按其，话：「兄弟<u>扫罗</u>，主，就是尔路上来现出拨尔看个<u>耶稣</u>，其差我使得尔眼睛亮，又好拨尔圣灵受勒满足。」<sup>18</sup> 忽然眼睛里有像鱼鳞介东西跌落，立刻就看见了。其爬起，受洗礼。<sup>19</sup> 饭吃好，人就鲜索了。

Sao-lo teng Da-mô-seh-go meng-du deng-zông kyi nyih; <sup>20</sup> ziu læ keh-sing jü-we-dông-li djün Kyi-toh z Jing-ming-go Ng-ts. <sup>21</sup> Væn-pah tʽing-meng-go cü-kwu tu hyi-gyi, z-ka wô, “Læ Yiæ-lu-sah-leng ʽæ keh-sing tao-kao keh-go ming-deo cü-kwu, wa-yiu tao dông-deo læ deh-i iao bo gyi-lah ka peh tsi-s-deo go, kyʽi feh-z keh-go nying ma?” <sup>22</sup> Sao-lo yüih-fah kô lih-liang, poh-tao keh-sing deng læ Da-mô-seh go Yiu-tʽa nying, kʽao-jih Yiæ-su z Kyi-toh.

<u>扫罗</u>等<u>大马色</u>个门徒庉上几日。<sup>20</sup> 就来箇星聚会堂里传<u>基督</u>是神明个儿子。<sup>21</sup> 凡百听闻个主顾都稀奇，是介话：「来<u>耶路撒冷</u>害箇星祷告箇个名头主顾，还有到荡头来特意要缚其拉解拨祭司头个，岂弗是箇个人吗？」<sup>22</sup> <u>扫罗</u>越发加力量，驳倒箇星庉来<u>大马色</u>个<u>犹太</u>人，靠实<u>耶稣</u>是<u>基督</u>。

<sup>23</sup> <sup>\[1\]</sup>Ko-leh hyü-to nyih-su, keh-sing Yiu-tʽa nying dô-kô siang-liang iao long-sah gyi: <sup>24</sup> dæn-z gyi-lah-go kyi-meo be Sao-lo teh-cü. Gyi-lah nyih-yia siu-djü dzing-meng, tang-tsiang iao sah gyi: <sup>25</sup> meng-du yia-tao pô Sao-lo læ læn-li tiao-lôh dzing-kyiah-yin.

<sup>23</sup> 过了许多日数<sup>\[1\]</sup>，箇星<u>犹太</u>人大家商量要弄煞其。<sup>24</sup> 但是其拉个计谋被<u>扫罗</u>得知。其拉日夜守住城门，打账要杀其。<sup>25</sup> 门徒夜到把<u>扫罗</u>来篮里吊落城脚沿。

<sup>\[1\] Y. ʽE. 37. 耶（稣）后（头）37（年）。（原注）</sup>

<sup>26</sup> Sao-lo tao-leh Yiæ-lu-sah-leng, sing-siang kyih-kyiao meng-du: dæn-z gyi-lah tu pʽô gyi, feh siang-sing gyi z-go meng-du. <sup>27</sup> Pô-nô-pô ta-leh gyi kyʽi kyin s-du, pô gyi lu-zông dza-go kʽen-kyin Cü, *Cü* z teng gyi kông-ko-de, wa-yiu læ Da-mô-seh yüong Yiæ-su-go ming-deo dza fông-tæn kông, tu dziang-si wô hyiang gyi-lah dao. <sup>28</sup> Keh-tsao *Sao-lo* læ Yiæ-lu-sah-leng teng meng-du dô-kô tsing-tsing-cʽih-cʽih: <sup>29</sup> gyi yüong Cü Yiæ-su-go ming-deo fông-tæn kông *dao-li*, teng keh-sing kông Hyi-lah shih-wô go Yiu-tʽa nying dô-kô bin-leng: dæn-z gyi-lah dong-siu iao sah gyi. <sup>30</sup> Hyüong-di teh-cü, ziu song gyi tao Kæ-sah-li-üô, peh gyi tao Da-su kyʽi.

<sup>26</sup> <u>扫罗</u>到了<u>耶路撒冷</u>，心想结交门徒。但是其拉都怕其，弗相信其是个门徒。<sup>27</sup> <u>巴拿巴</u>带勒其去见使徒，把其路上咋个看见主，主是等其讲过了，还有来<u>大马色</u>用<u>耶稣</u>个名头咋放胆讲，都详细话向其拉道。<sup>28</sup> 箇遭<u>扫罗</u>来<u>耶路撒冷</u>等门徒大家进进出出。<sup>29</sup> 其用主<u>耶稣</u>个名头放胆讲道理，等箇星讲<u>希腊</u>说话个<u>犹太</u>人大家辩论。但是其拉动手要杀其。<sup>30</sup> 兄弟得知，就送其到<u>该撒利亚</u>，拨其到<u>大数</u>去。

<sup>31</sup> *KEH-GO* *z-ʽeo* ʽen Yiu-tʽa teng Kyüô-li-li teng Sah-mô-li-üô-go kyiao-we yiu en-tæn; dzing-dziu teh-kyʽi, pʽô-gyü Cü ka tso-nying; ping-tsʽia teh-djôh Sing-Ling-go en-w̆e, kô-tsʽeo su-moh.

<sup>31</sup> 箇个时候咸<u>犹太</u>等<u>加利利</u>等<u>撒玛利亚</u>个教会有安耽。成就德气，怕惧主介做人。并且得着圣灵个安慰，加凑数目。

<sup>32</sup> <sup>\[1\]</sup>Pe-teh tseo-læ-tseo-kyʽi kʽen-kʽen cong *sing-du*, yiu ih-tsao tseo-lôh tao Li-da deng-kæn-go sing-du u-sen. <sup>33</sup> Keh-deo pʽong-djôh ih-go nying, ming-z kyiao-leh Yi-nyi-yüô, pah nyin kwʽeng læ min-zông-li, z sang fong-tʽæn bing go. <sup>34</sup> Pe-teh teng gyi wô, “Yi-nyi-yüô, Yiæ-su Kyi-toh peh ng djün-yü: bô-kyʽi-læ, tsing-hao ng-go min-zông.” Gyi lih-kʽeh ziu bô-kyʽi. <sup>35</sup> Z deng læ Li-da teng Sah-leng go nying tu kʽen-kyin, ziu kwe-voh Cü.

<sup>32</sup> <u>彼得</u>走来走去看看众圣徒<sup>\[1\]</sup>，有一遭走落到<u>吕大</u>庉间个圣徒乌碎。<sup>33</sup> 箇头碰着一个人，名字叫勒<u>以尼雅</u>，八年困来眠床里，是生风瘫病个。<sup>34</sup> <u>彼得</u>等其话：「<u>以尼雅</u>，<u>耶稣</u> <u>基督</u>拨尔痊愈。爬起来，整好尔个眠床。」其立刻就爬起。<sup>35</sup> 是庉来<u>吕大</u>等<u>撒冷</u>个人都看见，就归服主。

<sup>\[1\] Y. ʽE. 38. 耶（稣）后（头）38（年）。（原注）</sup>

<sup>36</sup> Læ Iah-pʽô yiu ih-go nyü meng-du, ming-z Da-pi-da, fæn-cʽih-læ kyiao-leh <sup>\[1\]</sup>To-kyüô; gyi z kwông-ʽang hao-z teng tsiu-tsi nying-kô. <sup>37</sup> Keh-go z-ʽeo gyi sang bing si-de; gyi s-siu gyiang-hao en læ leo-teng. <sup>38</sup> Li-da z teng Iah-pʽô siang-gying; meng-du tʽing-meng Pe-teh læ keh-deo, tsʽa liang-go nying kyʽi tsʽing gyi, <sup>\[2\]</sup>wô, “M-nao feh-sô-teh tao ah-lah dông-deo læ.”

<sup>36</sup> 来<u>约帕</u>有一个女门徒，名字<u>大比大</u>，翻出来叫勒<u>多加</u>。其是广行好事等周济人家。<sup>37</sup> 箇个时候其生病死了。其尸首滰好安来楼顶。<sup>38</sup> <u>吕大</u>是等<u>约帕</u>相近。门徒听闻<u>彼得</u>来箇头，差两个人去请其，话：「呒得好弗舍得到阿拉荡头来。<sup>\[2\]</sup>」

<sup>\[1\] To-kyüô, *go* *ka-shih*, *ziu-z* tsʽ-loh. <u>多加</u>个解说就是雌鹿。（原注）</sup>

<sup>\[2\] *ʽÔh* *wô*, soh-soh ziu ko-læ, m-nao tæn-kôh. 或话，速速就过来，呒得好耽搁。（原注）</sup>

<sup>39</sup> Pe-teh ziu dong-sing, teng gyi-lah dô-kô kyʽi. Tseo-tao, gyi-lah ling gyi zông leo-teng: yiu hyü-to kwu-sông lao-nyüing lih læ Pe-teh-go bông-pin læ-tih kʽoh, ping-tsʽia pô To-kyüô wa læ-tong z-ʽeo sô tso-go li-nga i-zông, peh gyi kʽen. <sup>40</sup> Pe-teh peh gyi-lah tu tseo-cʽih, ziu gyü-lôh tao-kao; *ʽeo-deo* nyin-cün dziao-leh s-siu wô, “Da-pi-da, bô-kyʽi-læ.” Gyi kʽæ-kʽæ ngæn-tsing; kʽen-kyin Pe-teh, ziu zo-kyʽi-læ. <sup>41</sup> *Pe-teh* di siu peh gyi, tông gyi kyʽi-læ: ziu eo-long keh-sing sing-du teng kwu-sông lao-nyüing, peh gyi-lah kʽen gyi z weh-de. <sup>42</sup> ʽEn Iah-pʽô di-fông tu teh-cü-de, ziu yiu hyü-to nying siang-sing Cü. <sup>43</sup> *Pe-teh* læ Iah-pʽô deng-leh deh-ma nyih, læ ih-go bi-ziang s-vu Si-meng-go oh-li.

<sup>39</sup> <u>彼得</u>就动身，等其拉大家去。走到，其拉领其上楼顶。有许多孤孀老𭑸立来<u>彼得</u>个旁边来的哭，并且把<u>多加</u>还来东时候所做个里外衣裳，拨其看。<sup>40</sup> <u>彼得</u>拨其拉都走出，就跪落祷告。后头扭转朝勒尸首话：「<u>大比大</u>，爬起来。」其开开眼睛，看见<u>彼得</u>，就坐起来。<sup>41</sup> <u>彼得</u>提手拨其，挡其起来。就讴拢箇星圣徒等孤孀老𭑸，拨其拉看其是活了。<sup>42</sup> 咸<u>约帕</u>地方都得知了，就有许多人相信主。<sup>43</sup> <u>彼得</u>来<u>约帕</u>庉勒特买日，来一个皮匠师父<u>西门</u>个屋里。

---

### Sd. X.

<sup>\[1\]</sup>KÆ-SAH-LI-ÜÔ yiu ih-go nying, ming-z kyiao-leh Ko-nyi-liu, z Yi-da-li keh-ying-go pah-tsong; <sup>2</sup> gyi nying gyin-sing, lin gyi ʽo-kô tu pʽô-gyü Jing-ming, ping-tsʽia kwông-ʽang hao-z peh pah-sing, djông-djông tao-kao Jing-ming. <sup>3</sup> ʽÔ-pun-nyih mao sæn tin-cong z-ʽeo, ming-ming kʽen-kyin Jing-ming-go tʽin-s hyin-ling tseo-tsing gyi u-sen læ, teng gyi wô, “Ko-nyi-liu.” <sup>4</sup> Ko-nyi-liu tsʽing-ting kʽen gyi, kyʽih-ih-kying, wô, “Cü, soh-go z-tʽi?” *Tʽin-s* teng gyi wô, “Ng-go tao-kao, ng-go hao-z, yi-kying sing-zông tao Jing-ming-go min-zin kyi-teh-kæn-de. <sup>5</sup> Næn-kæn ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; <sup>6</sup> gyi tæn-kôh læ ih-go bi-ziang Si-meng oh-li, z læ hæ pin-yin: ng kæ tso go z-ken gyi we wô hyiang ng dao.”

<u>该撒利亚</u>有一个人<sup>\[1\]</sup>，名字叫勒<u>哥尼流</u>，是<u>以大利</u>箇营个百总。<sup>2</sup> 其人虔心，连其和家都怕惧神明，并且广行好事拨百姓，常常祷告神明。<sup>3</sup> 下半日毛三点钟时候，明明看见神明个天使显灵走进其乌碎来，等其话：「<u>哥尼流</u>。」<sup>4</sup> <u>哥尼流</u>清盯看其，吃一惊，话：「主，啥个事体？」天使等其话：「尔个祷告，尔个好事，已经升上到神明个面前记得间了。<sup>5</sup> 难间尔好差人到<u>约帕</u>去，请<u>西门</u>来，就是叫勒<u>彼得</u>个。<sup>6</sup> 其耽搁来一个皮匠<u>西门</u>屋里，是来海边沿。尔该做个事干其会话向尔道。」

<sup>\[1\] Y. ʽE. 41. 耶（稣）后（头）41（年）。（原注）</sup>

<sup>7</sup> Teng gyi kông-go tʽin-s kyʽi-de, Ko-nyi-liu ziu eo liang-go yüong-nying, teng sing-pin z-ʽeo-tong ih-go gyin-sing-go ying-ping, <sup>8</sup> pô keh-sing z-ken long-tsong wô hyiang gyi-lah dao, ziu tsʽa gyi-lah tao Iah-pʽô kyʽi.

<sup>7</sup> 等其讲个天使去了，<u>哥尼流</u>就讴两个佣人，等身边侍候东一个虔心个营兵，<sup>8</sup> 把箇星事干拢总话向其拉道，就差其拉到<u>约帕</u>去。

<sup>9</sup> Di-nyi nyih, keh sæn-go nying læ-kæn tseo lu, kwʽa tao dzing-li de, iah-læ tsiu-ko ka kwông-kying, Pe-teh tseo-zông oh-teng kyʽi tao-kao. <sup>10</sup> *ʽEo-deo* teh-cü du-kyi, sing-siang iao kyʽüoh: gyi-lah tsing-hao læ-tih be-bæn z-ʽeo, gyi hweh-jün gyün-kyʽi, <sup>11</sup> kʽen-kyin tʽin kʽæ-kʽæ-læ, yiu ih-yiang tong-si kông-lôh gyi-go u-sen, ziang ih-kwʽe do-do pu, bo-leh s-tsah kôh, dang-lôh læ di-yiang-li; <sup>12</sup> li-deo yiu pah-yiang di-zông s-tsah-kyiah-go sang-kʽeo, yia-siu, djong-dzi, teng tʽin-li-go tiao. <sup>13</sup> Ziu yiu sing-ing teng gyi wô, “Pe-teh, bô-kyʽi-læ; sah-sah, kyʽüoh-ts.” <sup>14</sup> Pe-teh wô, “Cü, s-feh-teh-go; væn-pah ao-tsao feh kyih-zing-go tong-si ngô dzong m-neh kyʽüoh-ko.” <sup>15</sup> Di-nyi-tsao yi yiu sing-ing teng gyi wô, “Jing-ming sô long kyih-zing go, ng m-nao sön gyi feh kyih-zing.” <sup>16</sup> Keh-cong-ka yiu sæn-tsao; keh-go tong-si ziu siu-zông tʽin-li kyʽi-de.

<sup>9</sup> 第二日，箇三个人来间走路，快到城里了，约来昼过介光景，<u>彼得</u>走上屋顶去祷告。<sup>10</sup> 后头得知肚饥，心想要吃。其拉正好来的备办时候，其忽然倦去，<sup>11</sup> 看见天开开来，有一样东西降落其个乌碎，像一块大大布，缚勒四只角，宕落来地垟里。<sup>12</sup> 里头有百样地上四只脚个牲口，野兽，虫豸，等天里个鸟。<sup>13</sup> 就有声音等其话：「<u>彼得</u>，爬起来。杀杀，吃仔。」<sup>14</sup> <u>彼得</u>话：「主，使弗得个。凡百鏖糟弗洁净个东西我从呒得吃过。」<sup>15</sup> 第二遭又有声音等其话：「神明所弄洁净个，尔呒得好算其弗洁净。」<sup>16</sup> 箇种介有三遭。箇个东西就收上天里去了。

<sup>17</sup> Pe-teh sing-li tsing-hao læ-tong nyi-ʽôh-peh-kyüih keh sô kʽen-kyin-go hyin-ling-z dza-go i-s, kʽeo-kʽeo Ko-nyi-liu tsʽa-læ-go nying meng tao Si-meng-go oh-lô, lih læ meng-kʽeo, <sup>18</sup> læ-tih meng z-ka wô, “Si-meng, kyiao-leh Pe-teh go, z tæn-kôh læ dông-deo feh?”

<sup>17</sup> <u>彼得</u>心里正好来东疑惑不决箇所看见个显灵是咋个意思，扣扣<u>哥尼流</u>差来个人问到<u>西门</u>个屋落，立来门口，<sup>18</sup> 来的问是介话：「<u>西门</u>，叫勒<u>彼得</u>个，是耽搁来荡头弗？」

<sup>19</sup> Pe-teh tsing læ-tong s-tsʽeng hyin-ling-go z-ken, *Sing*-Ling teng gyi wô, “Yiu sæn-go nying læ zing ng. <sup>20</sup> Bô-kyʽi-læ,” tseo-lôh, teng gyi dô-kô kyʽi; ih-ngæn vong nyi-ʽôh: ing-we z Ngô. tsʽa gyi læ-go.”

<sup>19</sup> <u>彼得</u>正来东思忖显灵个事干，圣灵等其话：「有三个人来寻尔。<sup>20</sup> 爬起来，走落，等其大家去。一眼甮疑惑。因为是我差其来个。」

<sup>21</sup> Pe-teh ziu tseo-lôh-kyʽi kyin Ko-nyi-liu tsʽa-læ-go nying, z-ka wô, “Ng-lah sô zing-go ziu-z ngô: ng-lah we-leh soh-go z-ken læ?” <sup>22</sup> Gyi-lah wô, “Pah-tsong Ko-nyi-liu, z ih-go tsing-dzih pʽô-gyü Jing-ming go nying, ʽen Yiu-tʽa-go pah-sing sô tsʽing-tsæn-go, mong sing-jün tʽin-s-go meh-z, eo gyi tsʽing ng tao gyi oh-li kyʽi, hao tʽing ng-go shih-wô.” <sup>23</sup> *Pe-teh* ziu tsʽing gyi-lah tsing-læ, liu gyi ko yia.

<sup>21</sup> <u>彼得</u>就走落去见<u>哥尼流</u>差来个人，是介话：「尔拉所寻个就是我。尔拉为了啥个事干来？」<sup>22</sup> 其拉话：「百总<u>哥尼流</u>，是一个正直怕惧神明个人，咸<u>犹太</u>个百姓所称赞个，蒙圣善天使个默示，讴其请尔到其屋里去，好听尔个说话。」<sup>23</sup> <u>彼得</u>就请其拉进来，留其过夜。

Di-nyi nyih Pe-teh teng gyi-lah dô-kô dong-sing; wa-yiu kyi-go Iah-pʽô-go hyüong-di yia dong-de kyʽi. <sup>24</sup> Tsæ z ih-nyih, gyi-lah tseo-tsing Kæ-sah-li-üô. Ko-nyi-liu yi-kying eo-long gyi tsʽing-kyün zi-kô-nying teng cü-kyi beng-yiu, tu teng-ʽeo-kæn.

第二日<u>彼得</u>等其拉大家动身。还有几个<u>约帕</u>个兄弟也同队去。<sup>24</sup> 再是一日，其拉走进<u>该撒利亚</u>。<u>哥尼流</u>已经讴拢其亲眷自家人等知己朋友，都等候间。

<sup>25</sup> Pe-teh tseo-tsing oh-lô, Ko-nyi-liu ziu tsih-djôh gyi, pʽoh-tao *gyi* kyiah-ʽô pa *gyi*. <sup>26</sup> Pe-teh tông gyi kyʽi-læ, wô, “Bô-kyʽi; ngô yia z-go nying.” <sup>27</sup> Ziu teng gyi pin kông pin tseo-tsing-kyʽi; kʽen-kyin yiu hyü-to nying jü-long-kæn, <sup>28</sup> ziu teng gyi-lah wô, “Ng-lah hyiao-teh Yiu-tʽa nying tsʽing-gying bih-koh-nying, tseo-tsing gyi oh-li, z feh tsôh-hying-go: dæn-z Jing-ming yi-kying ts-tin ngô, ze-bin soh-go nying m-nao wô gyi ao-tsao feh kyih-zing. <sup>29</sup> Sô-yi tsʽa nying læ tsʽing ngô, ngô ih-ngæn feh tʽe-dz ziu læ. Næn-kæn meng ng-lah we soh-go z-ken tsʽing ngô?”

<sup>25</sup> <u>彼得</u>走进屋落，<u>哥尼流</u>就接着其，扑倒其脚下拜其。<sup>26</sup> <u>彼得</u>挡其起来，话：「爬起。我也是个人。」<sup>27</sup> 就等其边讲边走进去。看见有许多人聚拢间，<sup>28</sup> 就等其拉话：「尔拉晓得<u>犹太</u>人亲近别国人，走进其屋里，是弗作兴个。但是神明已经指点我，随便啥个人呒得好话其鏖糟弗洁净。<sup>29</sup> 所以差人来请我，我一眼弗推辞就来。难间问尔拉为啥个事干请我？」

<sup>30</sup> Ko-nyi-liu wô, “Ngô s nyih zin-deo kying-zih tao ka z-ʽeo, ʽô-pun-nyih sæn tin-cong z-ʽeo læ oh-lô tao-kao; hweh-jün yiu ih-go nying cʽün shih-kwah-liang-go i-zông lih læ ngô min-zin, z-ka wô, <sup>31</sup> ‘Ko-nyi-liu, ng-go tao-kao yi-kying tʽing-meng-de; ng-go hao-z yi-kying læ Jing-ming min-zin kyi-teh-kæn-de. <sup>32</sup> Næn-kæn ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; gyi tæn-kôh læ hæ pin-yin, bi-ziang s-vu Si-meng oh-li: gyi læ, we teng ng kông.’ <sup>33</sup> Ngô ziu lih-kʽeh tsʽa nying tsʽing ng; ng læ z ting hao. Næn-kæn ah-lah tu dông-deo læ-tong, *z* læ Jing-ming-go min-zin, iao tʽing Jing-ming væn-pah sô feng-fu ng go.”

<sup>30</sup> <u>哥尼流</u>话：「我四日前头禁食到介时候，下半日三点钟时候来屋落祷告。忽然有一个人穿雪刮亮个衣裳立来我面前，是介话：<sup>31</sup> 『<u>哥尼流</u>，尔个祷告已经听闻了。尔个好事已经来神明面前记得间了。<sup>32</sup> 难间尔好差人到<u>约帕</u>去，请<u>西门</u>来，就是叫勒<u>彼得</u>个。其耽搁来海边沿，皮匠师父<u>西门</u>屋里。其来，会等尔讲。』<sup>33</sup> 我就立刻差人请尔。尔来是顶好。难间阿拉都荡头来东，是来神明个面前，要听神明凡百所吩咐尔个。」

<sup>34</sup> Pe-teh ziu kʽæ kʽeo, wô, “*Keh-tsao* ngô jih-we hyiao-teh Jing-ming z ʽao-vu pʽin-kyʽüoh go; <sup>35</sup> dæn-z væn-koh pah-sing li-hyiang yiu pʽô-gyü Gyi, tsing-dzih tso-nying-go, Gyi tu kʽeng tsih-ziu. <sup>36</sup> *Jing-ming* sô djün peh Yi-seh-lih pah-sing go dao-li, *ziu-z* tʽôh Yiæ-su Kyi-toh djün ʽo-bing-go foh-ing, (keh-we *Yiæ-su* *Kyi-toh* z væn-koh-nying-go Cü,) <sup>37</sup> *keh-go* *dao-li* ng-lah tu hyiao-teh-go: ziu-z Iah-ʽen sô djün-go si-li ts-ʽeo, keh dzong Kyüô-li-li kyʽi-deo, læ ʽen Yiu-tʽa di-fông sô tso-cʽih-læ-go z-ken. <sup>38</sup> *Ng-lah* *hyiao-teh* Jing-ming dza-go yüong Sing-Ling teng neng-ken, *ziang* fu yiu *ka* fong Nô-sah-leh-go Yiæ-su: Gyi tseo-læ-tseo-kyʽi tso hao-z, i-hao væn-pah be mo-kwe sô cü-voh-go; ing-we Jing-ming teng Gyi dô-kô læ-tong. <sup>39</sup> (Ah-lah z te-tsing Gyi læ Yiu-tʽa di-fông teng Yiæ-lu-sah-leng væn-pah sô tso-go z-ken.) Dæn-z *nying-kô* pô Gyi kwô læ jü-zông, long-sah Gyi.

<sup>34</sup> <u>彼得</u>就开口，话：「箇遭我实惠晓得神明是毫无偏曲个。<sup>35</sup> 但是万国百姓里向有怕惧其，正直做人个，其都肯接受。<sup>36</sup> 神明所传拨<u>以色列</u>百姓个道理，就是托<u>耶稣</u> <u>基督</u>传和平个福音。（箇位<u>耶稣</u> <u>基督</u>是万国人个主。）<sup>37</sup> 箇个道理尔拉都晓得个。就是<u>约翰</u>所传个洗礼之后，箇从<u>加利利</u>起头，来咸<u>犹太</u>地方所做出来个事干。<sup>38</sup> 尔拉晓得神明咋个用圣灵等能干，像傅油介封<u>拿撒勒</u>个<u>耶稣</u>。其走来走去做好事，医好凡百被魔鬼所制服个。因为神明等其大家来东。<sup>39</sup> （阿拉是对证其来<u>犹太</u>地方等<u>耶路撒冷</u>凡百所做个事干。）但是人家把其挂来树上，弄煞其。

<sup>40</sup> “Keh-we *Yiæ-su* tao di-sæn nyih Jing-ming peh Gyi tsæ weh-cün-læ, ming-ming hyin-cʽih peh nying-kô kʽen. <sup>41</sup> Feh-z peh cong pah-sing kʽen, tæn-tsih peh Jing-ming yü-sin kæn-shün tso te-tsing go kʽen; ziu-z ah-lah, læ Gyi si-ts tsæ weh-cün-læ ʽeo-deo, teng Gyi dô-kô kyʽüoh dô-kô hah-go cü-kwu. <sup>42</sup> Gyi feng-fu ah-lah hao djün dao-li peh pah-sing, te-tsing Jing-ming? sô ding-kwe pʽun-tön weh-nying teng si-nying go ziu-z Gyi. <sup>43</sup> Cong sin-cü-nying *yia* teng Gyi tso te-tsing, wô væn-pah siang-sing Gyi cü-kwu, kʽao-djôh Gyi ming-deo, we teh-djôh ze-go nyiao-sô.”

<sup>40</sup> 「箇位<u>耶稣</u>到第三日神明拨其再活转来，明明显出拨人家看。<sup>41</sup> 弗是拨众百姓看，单只拨神明预先拣选做对证个看。就是阿拉，来其死仔再活转来后头，等其大家吃大家喝个主顾。<sup>42</sup> 其吩咐阿拉好传道理拨百姓，对证神明所定规判断活人等死人个就是其。<sup>43</sup> 众先知人也等其做对证，话凡百相信其主顾，靠着其名头，会得着罪个饶赦。」

<sup>44</sup> Pe-teh wa læ-tih kông keh-sing shih-wô, Sing-Ling ziu ling-djôh long-tsong tʽing dao-li go nying. <sup>45</sup> Keh-sing teng Pe-teh dô-kô læ, ziu tsiu-keh-li ko-liao siang-sing-go nying, we-leh Sing-Ling yia s-peh bih-koh-nying, ziu hyi-gyi: <sup>46</sup> ing-we tʽing-meng gyi-lah kông kôh-cʽü tʽu-wô yi læ-tih tsæn-me Jing-ming.

<sup>44</sup> <u>彼得</u>还来的讲箇星说话，圣灵就临着拢总听道理个人。<sup>45</sup> 箇星等<u>彼得</u>大家来，受周割礼过了相信个人，为了圣灵也赐拨别国人，就稀奇。<sup>46</sup> 因为听闻其拉讲各处土话又来的赞美神明。

Pe-teh ziu wô, <sup>47</sup> “Keh-sing nying kyi-jün ziu-leh Sing-Ling ziang ah-lah ih-yiang-go, *keh-tsao* yüong shü teng gyi ʽang si-li, jü neng-keo kying-djü ni?” <sup>48</sup> Ziu feng-fu yüong Cü-go ming-deo teng gyi-lah ʽang si-li. Gyi-lah liu Pe-teh dô-kô deng-zông kyi nyih.

<u>彼得</u>就话：<sup>47</sup> 「箇星人既然受勒圣灵像阿拉一样个，箇遭用水等其行洗礼，谁能够禁住呢？」<sup>48</sup> 就吩咐用主个名头等其拉行洗礼。其拉留<u>彼得</u>大家庉上几日。

---

### Sd. XI.

LÆ Yiu-tʽa go s-du teng hyüong-di tʽing-meng bih-koh-nying yia tsih-ziu Jing-ming-go dao-li. <sup>2</sup> Pe-teh zông Yiæ-lu-sah-leng kyʽi z-ʽeo, keh-sing ziu tsiu-keh-li go *meng-du* pʽi-bing gyi, wô, <sup>3</sup> “Ng z tseo-tsing m-neh ziu tsiu-keh-li go nying-kô, yi teng gyi-lah dô-kô kyʽüoh.”

来<u>犹太</u>个使徒等兄弟听闻别国人也接受神明个道理。<sup>2</sup> <u>彼得</u>上<u>耶路撒冷</u>去时候，箇星受周割礼个门徒批评其，话：<sup>3</sup> 「尔是走进呒得受周割礼个人家，又等其拉大家吃。」

<sup>4</sup> Pe-teh ziu pô *keh-go* *z-ken* dzong kyʽi-deo a-tsʽ-jü kông peh gyi-lah tʽing, z-ka wô, <sup>5</sup> “Ngô Iah-pʽô zing-li læ-kæn tao-kao; nying gyün-kyʽi, kʽen-kyin hyin-ling: Yiu ih-yiang tong-si ziang ih-kwʽe do-do pu, *bo-leh* s-tsah kôh, dzong tʽin-li dang-lôh-læ, ih-dzih tao ngô-go u-sen. <sup>6</sup> Ngô tsʽing-ting kʽen-kʽen, kʽen-kyin yiu di-zông s-tsah-kyiah-go sang-kʽeo, yia-siu, djong-dzi, teng tʽin-li-go tiao. <sup>7</sup> Ziu tʽing-meng yiu sing-ing teng ngô wô, ‘Pe-teh, bô-kyʽi-læ; sah-sah, kyʽüoh-ts.’ <sup>8</sup> Ngô ziu wô, ‘Cü, s-feh-teh-go: væn-pah ao-tsao feh kyih-zing-go tong-si dzong m-neh do-tsing ngô cü-pô-li go.’ <sup>9</sup> Di-nyi-tsao yi yiu sing-ing dzong tʽin-li we-teh ngô, wô, ‘Jing-ming sô long kyih-zing go, ng m-nao sön gyi feh kyih-zing.’ <sup>10</sup> Keh-cong-ka yiu sæn-tsao; ziu long-tsong siu-zông tʽin-li kyʽi. <sup>11</sup> Kʽeo-kʽeo yiu sæn-go nying tao-leh ngô læ-kæn-go oh-lô; z dzong Kæ-sah-li-üô tsʽa-læ tsʽing ngô. <sup>12</sup> *Sing*-Ling eo ngô teng gyi-lah dô-kô kyʽi, ih-ngæn vong nyi-ʽôh. Dông-deo læ-tong keh loh-go hyüong-di yia teng ngô dong-de kyʽi; ziu tseo-tsing keh-veng nying-kô: <sup>13</sup> gyi kao-su ah-lah z dza kʽen-kyin ih-go tʽin-s læ gyi-go oh-li lih-tong teng gyi wô, ‘Ng hao tsʽa nying tao Iah-pʽô kyʽi, tsʽing Si-meng læ, ziu-z kyiao-leh Pe-teh go; <sup>14</sup> gyi we pô ng-zi teng ʽo-kô hao teh-kyiu go shih-wô wô hyiang ng dao.’ <sup>15</sup> Ngô wa *tsih-leh* kông kyʽi-deo, Sing-Ling ziu ling-djôh gyi-lah, ziang kyʽi-tsʽu *ling-djôh* ah-lah ka. <sup>16</sup> Ngô ziu kyi-teh-tao Cü sô kông-go shih-wô, ‘Iah-ʽen z yüong shü ʽang si-li, tsih-yiu ng-lah we ziu Sing-Ling-go si-li.’ \[Sd. 1. 5.\] <sup>17</sup> Gyi-lah ih siang-sing Cü Yiæ-su Kyi-toh, Jing-ming ziu yiu eng-s s-peh gyi-lah, tsing-ziang s-peh ah-lah ih-yiang; ka-ni, ngô z soh-go nying hao tsu-djü Jing-ming yia?”

<sup>4</sup> <u>彼得</u>就把箇个事干从起头挨次序讲拨其拉听，是介话：<sup>5</sup> 「我<u>约帕</u>城里来间祷告。人倦去，看见显灵。有一样东西像一块大大布，缚勒四只角，从天里宕落来，一直到我个乌碎。<sup>6</sup> 我清盯看看，看见有地上四只脚个牲口，野兽，虫豸，等天里个鸟。<sup>7</sup> 就听闻有声音等我话：『<u>彼得</u>，爬起来。杀杀，吃仔。』<sup>8</sup> 我就话：『主，使弗得个。凡百鏖糟弗洁净个东西从呒得驮进我嘴巴里个。』<sup>9</sup> 第二遭又有声音从天里回答我，话：『神明所弄洁净个，尔呒得好算其弗洁净。』<sup>10</sup> 箇种介有三遭。就拢总收上天里去。<sup>11</sup> 扣扣有三个人到了我来间个屋落。是从<u>该撒利亚</u>差来请我。<sup>12</sup> 圣灵讴我等其拉大家去，一眼甮疑惑。荡头来东箇六个兄弟也等我同队去。就走进箇份人家。<sup>13</sup> 其告诉阿拉是咋看见一个天使来其个屋里立东等其话：『尔好差人到<u>约帕</u>去，请<u>西门</u>来，就是叫勒<u>彼得</u>个。<sup>14</sup> 其会把尔自等和家好得救个说话话向尔道。』<sup>15</sup> 我还只勒讲起头，圣灵就临着其拉，像起初临着阿拉介。<sup>16</sup> 我就记得到主所讲个说话：『<u>约翰</u>是用水行洗礼，只有尔拉会受圣灵个洗礼。』\[Sd. 1. 5.\] <sup>17</sup> 其拉一相信主<u>耶稣</u> <u>基督</u>，神明就有恩赐赐拨其拉，正像赐拨阿拉一样。介呢，我是啥个人好阻住神明呀？」

<sup>18</sup> Gyi-lah tʽing-meng keh-sing shih-wô, ih-ngæn feh hyiang, ziu tsæn-me Jing-ming, z-ka wô, “Ka kʽen-kyʽi-læ, Jing-ming yia s-peh bih-koh-nying we-sing-cün-i teh-djôh weh-ming.”

<sup>18</sup> 其拉听闻箇星说话，一眼弗响，就赞美神明，是介话：「介看起来，神明也赐拨别国人回心转意得着活命。」

<sup>19</sup> WE-LEH Z-di-fæn keh-kyʽi pih-næn-go z-ken sæn-kʽæ-kæn-go cü-kwu ih-dzih tseo tao Fi-nyi-kyi, Kyü-pi-lu, En-di-ah, tæn-tsih djün dao-li peh Yiu-tʽa nying, feh djün peh bih-nying. <sup>20</sup> Nen-cong yiu kyi-go Kyü-pi-lu teng Kwu-li-næ nying; gyi-lah tao-leh En-di-ah, pô Cü Yiæ-su-go foh-ing djün peh keh-sing kông Hyi-lah shih-wô go Yiu-tʽa nying. <sup>21</sup> Cü tsʽing-siu pông-dzu gyi-lah; yiu hyü-to nying siang-sing kwe-voh Cü.

<sup>19</sup> 为了<u>士提反</u>箇起逼难个事干散开间个主顾一直走到<u>腓尼基</u>，<u>居比路</u>，<u>安提阿</u>，单只传道理拨<u>犹太</u>人，弗传拨别人。<sup>20</sup> 内中有几个<u>居比路</u>等<u>古利奈</u>人。其拉到了<u>安提阿</u>，把主<u>耶稣</u>个福音传拨箇星讲<u>希腊</u>说话个<u>犹太</u>人。<sup>21</sup> 主亲手帮助其拉。有许多人相信归服主。

<sup>22</sup> <sup>\[1\]</sup>Yiæ-lu-sah-leng-go kyiao-we tʽing-meng gyi-lah-go fong-sing, ziu tsʽa Pô-nô-pô ih-dzih tao En-di-ah kyʽi. <sup>23</sup> Tseo-tao, kʽen-kyin Jing-ming-go eng-we, ziu hwun-hyi; ping-tsʽia kyʽün gyi-lah tu yüong kyin-kwu-go sing djông-djông tsʽing-gying Cü. <sup>24</sup> Ing-we gyi z-go hao-nying, ting siang-sing, do-nyiang be Sing-Ling ken-dong-go. Ziu yiu ih-do-dziao nying kwe-voh Cü.

<sup>22</sup> <u>耶路撒冷</u>个教会听闻其拉个风声<sup>\[1\]</sup>，就差<u>巴拿巴</u>一直到<u>安提阿</u>去。<sup>23</sup> 走到，看见神明个恩惠，就欢喜。并且劝其拉都用坚固个心常常亲近主。<sup>24</sup> 因为其是个好人，顶相信，大样被圣灵感动个。就有一大潮人归服主。

<sup>\[1\] Y. ʽE. 42. 耶（稣）后（头）42（年）。（原注）</sup>

<sup>25</sup> <sup>\[1\]</sup>Keh-tsao Pô-nô-pô tao Da-su kyʽi zing Sao-lo; <sup>26</sup> pʽong-djôh-ts ling gyi tao En-di-ah kyʽi. Gyi-lah yiu ih dziang nyin teng kyiao-we dô-kô jü-jih-long, yi kao-hyüing hyü-to nying: ping-tsʽia meng-du tsʽing-hwu Kyi-toh-du z En-di-ah kyʽi-deo-go.

<sup>25</sup> 箇遭<u>巴拿巴</u>到<u>大数</u>去寻<u>扫罗</u><sup>\[1\]</sup>。<sup>26</sup> 碰着仔领其到<u>安提阿</u>去。其拉有一长年等教会大家聚集拢，又教训许多人。并且门徒称呼<u>基督</u>徒是<u>安提阿</u>起头个。

<sup>\[1\] Y. ʽE. 43. 耶（稣）后（头）43（年）。（原注）</sup>

<sup>27</sup> Keh z-ʽeo yiu *kyi-go* sin-cü-nying dzong Yiæ-lu-sah-leng tseo-lôh tao En-di-ah. <sup>28</sup> Nen-cong yiu ih-go ming-z kyiao-leh Üô-kyüô-pu lih-kyʽi-sing, ziu be *Sing*-Ling ken-dong kông tʽin-ʽô tsiang-læ yiu do hwông-nyin. Tao Kæ-sah Keh-lao-tiu-go z-ʽeo ko-jün yiu-de. <sup>29</sup> Keh-tsao meng-du, kôh-nying tsiao zi sô yiu-go, lih-ding cü-i hao ta-kyʽi kong-ing Yiu-tʽa deng-kæn-go hyüong-di. <sup>30</sup> Ziu z-ka tso; <sup>\[1\]</sup>tsʽa Pô-nô-pô teng Sao-lo do-kyʽi peh tsiang-lao.

<sup>27</sup> 箇时候有几个先知人从<u>耶路撒冷</u>走落到<u>安提阿</u>。<sup>28</sup> 内中有一个名字叫勒<u>亚迦布</u>立起身，就被圣灵感动讲天下将来有大荒年。到<u>该撒</u> <u>革老丢</u>个时候果然有了。<sup>29</sup> 箇遭门徒，各人照自所有个，立定主意好带去供应<u>犹太</u>庉间个兄弟。<sup>30</sup> 就是介做。差<u>巴拿巴</u>等<u>扫罗</u>驮去拨长老<sup>\[1\]</sup>。

<sup>\[1\] Y. ʽE. 44. 耶（稣）后（头）44（年）。（原注）</sup>

---

### Sd. XII.

TÔNG keh-go z-ʽeo Hyi-lih wông dong-siu iao ʽæ kyiao-we-li kyi-go nying. <sup>2</sup> Ziu sah-diao Iah-ʽen-go? hyüong-di Yüô-kôh. <sup>3</sup> Kʽen-kyin Yiu-tʽa nying tu hwun-hyi, yi kyʽi kʽô Pe-teh. (*Keh-go* *z-ʽeo* z Vu-kao-tsih keh-sing nyih-ts.) <sup>4</sup> Kʽô-læ, ziu kyʽih-lôh lao-kæn-li, kao-dæ jih-loh-go ping kwun-siu gyi; sing-siang ko-leh Yü-yüih-tsih ta gyi cʽih peh pah-sing. <sup>5</sup> Keh-tsao Pe-teh be kwun-siu læ lao-kæn-li: dæn-z kyiao-we tʽi gyi <sup>\[1\]</sup>tsʽih-sing tao-kao Jing-ming.

当箇个时候<u>希律</u>王动手要害教会里几个人。<sup>2</sup> 就杀掉<u>约翰</u>个兄弟<u>雅各</u>。<sup>3</sup> 看见<u>犹太</u>人都欢喜，又去抲<u>彼得</u>。（箇个时候是无酵节箇星日子。）<sup>4</sup> 抲来，就挈落牢监里，交代十六个兵管守其。心想过了逾越节带其出拨百姓。<sup>5</sup> 箇遭<u>彼得</u>被管守来牢监里。但是教会替其切心<sup>\[1\]</sup>祷告神明。

<sup>\[1\] *ʽÔh* *wô*, feh-hyih-go. 或话，弗歇个。（原注）</sup>

<sup>6</sup> Hyi-lih tang-tsiang tʽo gyi cʽih-go deo-yia, Pe-teh kwʽeng læ liang-go ping cong-nyiang, lin-djü liang-keng lin-diao; ping-tsʽia kwun-siu cü-kwu læ lao-meng-kʽeo siu-kæn. <sup>7</sup> Yiu Cü-go tʽin-s hweh-r-jün læ-tong, yiu liang-kwông tʽeo-cʽih keh-kæn; gyi ziu tah-tah Pe-teh iao-hyih, eo gyi su-sing, wô, “Kwʽa-kwʽa bô-kyʽi.” Siu-li-go lin-diao ziu tʽeng-lôh. <sup>8</sup> Tʽin-s yi teng gyi wô, “Kyiao-sing-ta kyi-ts, ʽa-ta bo-ts.” *Pe-teh* tsiao gyi ka tso. Yi teng gyi wô, “Ng nga-deo-go i-zông pʽi-ts, keng ngô læ.” <sup>9</sup> Ziu tseo-cʽih *keh-kæn*, keng gyi kyʽi-de; wa tsʽeng-feh-tao tʽin-s sô tso z tsing-go, *tsih* dao-z kʽen-kyin hyin-ling. <sup>10</sup> Ko-leh di-ih teng di-nyi-dao siu-kæn u-sen, ziu tao keh-dao tʽong dzing-ts tʽih-meng; meng zi we kʽæ peh gyi-lah: tseo-cʽih-ts, ko-leh ih-da ka; tʽin-s hweh-jün li-kʽæ gyi kyʽi-de. <sup>11</sup> Pe-teh ziu sing-deo-tao, z-ka wô, “Næn-kæn ngô jih-we hyiao-teh Cü *ko-jün* tsʽa Gyi-go tʽin-s, kyiu ngô cʽih Hyi-lih-go siu, teng Yiu-tʽa pah-sing ih-tsʽih sô siang-vông-go.”

<sup>6</sup> <u>希律</u>打账拖其出个头夜，<u>彼得</u>困来两个兵中央，连住两根链条。并且管守主顾来牢门口守间。<sup>7</sup> 有主个天使忽而然来东，有亮光透出箇间。其就搭搭<u>彼得</u>腰胁，讴其苏醒，话：「快快爬起。」手里个链条就褪落。<sup>8</sup> 天使又等其话：「缴身带系仔，鞋带缚仔。」<u>彼得</u>照其介做。又等其话：「尔外头个衣裳披仔，跟我来。」<sup>9</sup> 就走出箇间，跟其去了。还忖弗到天使所做是真个，只道是看见显灵。<sup>10</sup> 过了第一等第二道守间乌碎，就到箇道通城子铁门。门自会开拨其拉。走出仔，过了一埭街。天使忽然离开其去了。<sup>11</sup> <u>彼得</u>就醒头到，是介话：「难间我实惠晓得主果然差其个天使，救我出<u>希律</u>个手，等<u>犹太</u>百姓一切所想望个。」

<sup>12</sup> Gyi tsʽeng ming-bah, ziu tseo tao Mô-li-üô-go oh-li, ziu-z Iah-ʽen yi kyiao-leh Mô-kʽo go ah-nyiang: keh-deo yiu hyü-to nying jü-long læ-kæn tao-kao. <sup>13</sup> Pe-teh kʽao-kʽao do ziang-meng, yiu ih-go s-nyü, ming-z kyiao-leh Lo-da, tseo-læ <sup>\[1\]</sup>tʽing-tʽing-kʽen. <sup>12</sup> Tʽing-cʽih z Pe-teh-go sing-ing, hwun-hyi-feh-sah, *lin* meng *tu* m-neh kʽæ, peng-tsing-kyʽi tʽong-cü, wô Pe-teh lih læ meng-kʽeo. <sup>15</sup> Cong-nying teng gyi wô, “Ng fah-hen-de.” Gyi sah-kʽeo wô z yiu-go. Gyi-lah wô, “Keh z gyi-go tʽin-s.” <sup>16</sup> Pe-teh feh-hyih-go kʽao: gyi-lah *meng* kʽæ-kʽæ, kʽen-kyin gyi, ziu gyi-kwa. <sup>17</sup> *Pe-teh* siu yüih-yüih, eo gyi-lah fæ hyiang; ziu pô Cü dza ta gyi cʽih lao-kæn go z-ken dziang-si kông peh gyi-lah tʽing: ping-tsʽia wô, “Keh-sing z-ken hao kyʽi tʽong-cü Yüô-kôh teng cong hyüong-di.” Gyi ziu tseo-cʽih, tao bih u-dông kyʽi-de.

<sup>12</sup> 其忖明白，就走到<u>马利亚</u>个屋里，就是<u>约翰</u>又叫勒<u>马可</u>个阿娘。箇头有许多人聚拢来间祷告。<sup>13</sup> <u>彼得</u>敲敲大墙门，有一个使女，名字叫勒<u>罗大</u>，走来听听看<sup>\[1\]</sup>。<sup>14</sup> 听出是<u>彼得</u>个声音，欢喜弗煞，连门都呒得开，奔进去通知，话<u>彼得</u>立来门口。<sup>15</sup> 众人等其话：「尔发憨了。」其煞扣话是有个。其拉话：「箇是其个天使。」<sup>16</sup> <u>彼得</u>弗歇个敲。其拉门开开，看见其，就奇怪。<sup>17</sup> <u>彼得</u>手抈抈，讴其拉覅响。就把主咋带其出牢监个事干详细讲拨其拉听。并且话：「箇星事干好去通知<u>雅各</u>等众兄弟。」其就走出，到别乌荡去了。

<sup>\[1\] *ʽÔh* *wô*, meng-meng-kʽen. 或话，问问看。（原注）</sup>

<sup>18</sup> Tao-leh tʽin-liang, keh-sing ping do-nyiang dziah-kyih, Pe-teh feh-tsiao dza-go de. <sup>19</sup> Hyi-lih zing gyi zing-feh-djôh, ziu sing-meng kwun-siu-go cü-kwu, feng-fu tʽo gyi-lah cʽih-kyʽi *sah-diao*: ʽeo-deo dzong Yiu-tʽa tseo-lôh tao Kæ-sah-li-üô kyʽi tæn-kôh-kæn.

<sup>18</sup> 到了天亮，箇星兵大样着急，<u>彼得</u>弗照咋个了。<sup>19</sup> <u>希律</u>寻其寻弗着，就审问管守个主顾，吩咐拖其拉出去杀掉。后头从<u>犹太</u>走落到<u>该撒利亚</u>去耽搁间。

<sup>20</sup> Hyi-lih do-nyiang ô-wông Tʽe-lo Si-teng nying: gyi-lah ziu tsæn-zi tao gyi u-sen læ, kyʽün-sing wông-go gying-sing-kwun Pah-lah-z-tu ziu gyiu-ʽo; ing-we gyi-lah di-fông-go liang-zih z jing kʽao wông-go *di-fông* ka læ. <sup>21</sup> Tao-leh ding-kwe-go nyih-ts, Hyi-lih cʽün-leh dziao-i, zo-leh wông-we, læ cong pah-sing min-zin teng gyi-lah kông. <sup>22</sup> Cong-nying hyiang-hyiang wô, “Keh z jing-ming-go sing-ing, feh-z nying-go *sing-ing*.” <sup>23</sup> Cü-go tʽin-s lih-kʽeh tang gyi, ing-we gyi feh kwe yüong-wô peh Jing-ming: gyi nying ziu sang djong, si-de.

<sup>20</sup> <u>希律</u>大样𢛟惶<u>推罗</u> <u>西顿</u>人。其拉就斩齐到其乌碎来，劝心王个近身官<u>伯拉士都</u>受求和，因为其拉地方个粮食是纯靠王个地方介来。<sup>21</sup> 到了定规个日子，<u>希律</u>穿勒朝衣，坐勒王位，来众百姓面前等其拉讲。<sup>22</sup> 众人响响话：「箇是神明个声音，弗是人个声音。」<sup>23</sup> 主个天使立刻打其，因为其弗归荣华拨神明。其人就生虫，死了。

<sup>24</sup> Dæn-z Jing-ming-go dao-li *yüih-fah* hying-wông ʽang-kʽæ-kyʽi-de. <sup>25</sup> Pô-nô-pô teng Sao-lo <sup>\[1\]</sup>kong-ing z-ken tso-hao, ziu dzong Yiæ-lu-sah-leng cün-læ; yi ta-leh Iah-ʽen, kyiao-leh Mô-kʽo go, dong-de læ.

<sup>24</sup> 但是神明个道理越发兴旺行开去了。<sup>25</sup> <u>巴拿巴</u>等<u>扫罗</u>供应事干做好<sup>\[1\]</sup>，就从<u>耶路撒冷</u>转来。又带勒<u>约翰</u>，叫勒<u>马可</u>个，同队来。

<sup>\[1\] *ʽÔh* *wô*, tʽôh-fu gyi. 或话，托付其。（原注）</sup>

---

### Sd. XIII.

<sup>\[1\]</sup>LÆ En-di-ah kyiao-we-li yiu kyi-go sin-cü-nying teng kyiao-s; ziu-z Pô-nô-pô, Si-min, yi kyiao-leh Nyi-kyih, Kwu-li-næ nying Lu-gyiu, <sup>\[2\]</sup>teng Hyi-lih væn-wông dô-kô iang-do-go Mô-nyiæn, wa-yiu Sao-lo. <sup>2</sup> Gyi-lah læ-tih voh-z Cü, læ-tih kying-zih, Sing-Ling wô, “Ng-lah teng Ngô feng-pʽa Pô-nô-pô teng Sao-lo, hao tso Ngô yi-kying dziao gyi-lah kyʽi *tso* go z-ken.” <sup>3</sup> Keh-tsao gyi-lah kying-zih tao-kao, siu en-en keh liang-go nying, peh gyi kyʽi.

来<u>安提阿</u>教会里有几个先知人等教师<sup>\[1\]</sup>。就是<u>巴拿巴</u>、<u>西面</u>、又叫勒<u>尼结</u>、<u>古利奈</u>人<u>路求</u>、等<u>希律</u>藩王大家养大个<sup>\[2\]</sup><u>马念</u>、还有<u>扫罗</u>。<sup>2</sup> 其拉来的服侍主，来的禁食，圣灵话：「尔拉等我分派<u>巴拿巴</u>等<u>扫罗</u>，好做我已经召其拉去做个事干。」<sup>3</sup> 箇遭其拉禁食祷告，手按按箇两个人，拨其去。

<sup>\[1\] Y. ʽE. 45. 耶（稣）后（头）45（年）。（原注）</sup>

<sup>\[2\] *ʽÔh* *wô*, Hyi-lih-go jü-hyüong. 或话，<u>希律</u>个乳兄。（原注）</sup>

<sup>4</sup> Gyi-lah be Sing-Ling tsʽa-kyʽi, ziu tao Si-liu-kyi; dzong keh-deo kʽæ jün s tao Kyü-pi-lu. <sup>5</sup> Tao-leh Sah-lah-mi, læ Yiu-tʽa nying keh-sing jü-we-dông-li djün Jing-ming-go dao-li: ping-tsʽia yiu Iah-ʽen tso pông-siu.

<sup>4</sup> 其拉被圣灵差去，就到<u>西流基</u>。从箇头开船驶到<u>居比路</u>。<sup>5</sup> 到了<u>撒拉米</u>，来<u>犹太</u>人箇星聚会堂里传神明个道理。并且有<u>约翰</u>做帮手。

<sup>6</sup> Cʽün-ko keh-go hæ-tao ih-dzih tao Pʽô-feh, pʽong-kyin ih-go yüong zia-fah go kô sin-cü-nying, z-go Yiu-tʽa nying, ming-z kyiao-leh Pô-yiæ-su: <sup>7</sup> gyi z teng tsong-toh Z-gyiu Pao-lo (ih-go tsʽong-ming nying) tsʽeo-de. Tsong-toh eo Pô-nô-pô teng Sao-lo læ, iao-siang tʽing Jing-ming-go dao-li. <sup>7</sup> Dæn-z keh yüong zia-fah go Yi-li-mô (gyi ming-z fæn-cʽih-læ ziu-z ‘yüong zia-fah go’) teng gyi-lah tsôh-te, iao yiu-ʽôh tsong-toh s-teh gyi tso-ko tsing dao-li.

<sup>6</sup> 穿过箇个海岛一直到<u>帕弗</u>，碰见一个用邪法个假先知人，是个<u>犹太</u>人，名字叫勒<u>巴耶稣</u>。<sup>7</sup> 其是等总督<u>士求·保罗</u>（一个聪明人）凑队。总督讴<u>巴拿巴</u>等<u>扫罗</u>来，要想听神明个道理。<sup>8</sup> 但是箇用邪法个<u>以吕马</u>（其名字翻出来就是「用邪法个」）等其拉作对，要诱惑总督使得其做过真道理。

<sup>9</sup> Sao-lo, (yi *kyiao-leh* Pao-lo,) be Sing-Ling do-nyiang ken-dong, ziu *ngæn-tsing* tsʽing-ting kʽen gyi, wô, <sup>10</sup> “ʽE, ng cʽong-mun pah-yiang kæn-tsô ôh-doh go cü-kwu, mo-kwe-go ng-ts, ih-tsʽih kong-yi-go dziu-dih, dza-we *z-ka* coh-kwun long-diao Cü-go dzih lu ni? <sup>11</sup> Næn-kæn Cü-go siu læ ng-go sing-zông, ng ziu we tso hah-ts, yiu kyi nyih feh kʽen-kyin nyih-deo.” Gyi *ngæn-tsing* lih-kʽeh *ziang* vu-lu tsao-zông, ziu heh-en-de; moh-læ-moh-kyʽi iao nying-kô tông gyi. <sup>12</sup> Tsong-toh, kʽen-kyin keh-kyʽi z-ken, ziu hyi-gyi Cü-go kao-hyüing, siang-sing-de.

<sup>9</sup> <u>扫罗</u>（又叫勒<u>保罗</u>）被圣灵大样感动，就眼睛清盯看其，话：<sup>10</sup> 「哎，尔充满百样奸诈恶毒个主顾，魔鬼个儿子，一切公义个仇敌，咋会是介只管弄掉主个直路呢？<sup>11</sup> 难间主个手来尔个身上，尔就会做瞎子，有几日弗看见日头。」其眼睛立刻像雾露罩上，就黑暗了。摸来摸去要人家挡其。<sup>12</sup> 总督，看见箇起事干，就稀奇主个教训，相信了。

<sup>13</sup> PAO-LO teng dong-de nying dzong Pʽô-feh kʽæ jün, s tao Bông-fi-li-üô-go Bih-kyüô. Iah-ʽen li-kʽæ gyi-lah, kyü Yiæ-lu-sah-leng kyʽi.

<sup>13</sup> <u>保罗</u>等同队人从<u>帕弗</u>开船，驶到<u>旁非利亚</u>个<u>别加</u>。<u>约翰</u>离开其拉，归<u>耶路撒冷</u>去。

<sup>14</sup> Gyi-lah dzong Bih-kyüô ka tseo-ko-kyʽi, tao Pe-si-ti-go En-di-ah; læ en-sih-nyih tseo-tsing jü-we-dông-li zo-lôh. <sup>15</sup> Lih-fah teng sin-cü-go *shü* doh-hao-ts, keh-sing kwun jü-we-dông cü-kwu tsʽa nying teng gyi-lah ka wô, “Hyüong-di, ng-lah ziah yiu kyʽün-hwô pah-sing shih-wô, tsʽing kông.”

<sup>14</sup> 其拉从<u>别加</u>介走过去，到<u>彼西底</u>个<u>安提阿</u>。来安息日走进聚会堂里坐落。<sup>15</sup> 律法等先知个书读好仔，箇星管聚会堂主顾差人等其拉介话：「兄弟，尔拉若有劝化百姓说话，请讲。」

<sup>16</sup> Pao-lo lih-kyʽi-sing, siu yüih-yüih, z-ka wô, “Yi-seh-lih nying, teng *væn-pah* pʽô-gyü Jing-ming cü-kwu, tsʽing tʽing. <sup>17</sup> Keh Yi-seh-lih pah-sing-go Jing-ming kæn-shün ah-lah tsu-tsong; *ʽeo-deo* pah-sing cʽih-meng læ Yiæ-gyih di-fông z-ʽeo peh gyi-lah hying-wông, yüong do neng-ken-go siu-kwang ta gyi-lah cʽih. <sup>18</sup> Læ kwʽông-iæ di-fông, mao s-jih nyin kong-fu, <sup>\[1\]</sup>ziang do-nying ka bao gyi-lah: <sup>19</sup> yi djü-mih Kyüô-nen di-fông tsʽih-dzoh-go pah-sing, pô gyi-go di-fông s-peh gyi-lah tso tsʽæn-nyih. <sup>20</sup> ʽEo-deo shih-lih pʽun-tön-kwun peh *gyi-lah* mao s-pah ng-jih nyin kong-fu, ih-dzih tao sin-cü Sah-meo-r z-ʽeo. <sup>21</sup> Ka z-ʽeo gyi-lah iao ih-go wông-ti; Jing-ming ziu shih-lih Bin-yüô-ming keh-pʽa-go nying, Kyi-z-go ng-ts Sao-lo, s-jih nyin tso gyi-lah *wông-ti*. <sup>22</sup> *ʽEo-deo* fi-diao gyi, kyü-zông Da-bih tso gyi-lah wông-ti; ping-tsʽia teng gyi tso te-tsing, wô, ‘Ngô pʽong-djôh Yiæ-si-go *ng-ts* Da-bih, z ʽeh-djôh Ngô sing-siang go nying; gyi we i Ngô ih-tsʽih-go ts-i ka tso.’

<sup>16</sup> <u>保罗</u>立起身，手抈抈，是介话：「<u>以色列</u>人，等凡百怕惧神明主顾，请听。<sup>17</sup> 箇<u>以色列</u>百姓个神明拣选阿拉祖宗。后头百姓出门来<u>埃及</u>地方时候拨其拉兴旺，用大能干个手梗带其拉出。<sup>18</sup> 来旷野地方，毛四十年工夫，像大人介抱<sup>\[1\]</sup>其拉。<sup>19</sup> 又除灭迦南地方七族个百姓，把其个地方赐拨其拉做产业。<sup>20</sup> 后头设立判断官拨其拉毛四百五十年工夫，一直到先知<u>撒母耳</u>时候。<sup>21</sup> 介时候其拉要一个皇帝。神明就设立<u>便雅悯</u>箇派个人，<u>基士</u>个儿子<u>扫罗</u>，四十年做其拉皇帝。<sup>22</sup> 后头废掉其，举上<u>大辟</u>做其拉皇帝。并且等其做对证，话：『我碰着<u>耶西</u>个儿子<u>大辟</u>，是合着我心想个人。其会依我一切个旨意介做。』

<sup>\[1\] *Peng-veng* *z-ngæn*, *yiu-teh* *doh*, kwʽun-shü. 本文字眼，有得读，宽恕。（原注）</sup>

<sup>23</sup> “Dzong keh-go nying-go ʽeo-dæ, Jing-ming, tsiao Gyi sô ing-hyü-go, kyü-zông peh Yi-seh-lih nying ih-go Kyiu-cü, Yiæ-su. <sup>24</sup> Gyi feh-zing cʽih-dao zin-deo, Iah-ʽen yü-sin djün-kʽæ we-sing-cün-i-go si-li peh cong Yi-seh-lih pah-sing. <sup>25</sup> Iah-ʽen læ-tih tso-dzing zi-go tsih-veng z-ʽeo wô, ‘Ng-lah tsʽæ ngô z jü? Ngô feh-z *Kyi-toh*: yiu ʽeo-jü ngô læ-go Cü-kwu, ziu-z ka Gyi kyiah-li-go ʽa-ta, ngô yia kyʽin hao.’

<sup>23</sup> 「从箇个人个后代，神明，照其所应许个，举上拨<u>以色列</u>人一个救主，<u>耶稣</u>。<sup>24</sup> 其弗曾出道前头，<u>约翰</u>预先传开回心转意个洗礼拨众<u>以色列</u>百姓。<sup>25</sup> <u>约翰</u>来的做成自个职份时候话：『尔拉猜我是谁？我弗是<u>基督</u>。有后如我来个主顾，就是解其脚里个鞋带，我也欠好。』

<sup>26</sup> “Cong-we hyüong-di, Üô-pah-lah-hen-go ʽeo-dæ, teng ng-lah *væn-pah* pʽô-gyü Jing-ming cü-kwu, keh kyiu-go dao-li z djün peh ng-lah de. <sup>27</sup> Keh-sing deng læ Yiæ-lu-sah-leng go nying teng gyi-lah kwun-fu, ing-we feh hyiao-teh Gyi, ziu ding *Gyi* ze-ming; z-ka ing-djôh me en-sih-nyih sô doh-go sin-cü-nying shih-wô. <sup>28</sup> Se-tsih zing Gyi feh-cʽih soh-go si-ze, *wa* we gyiu Pe-lah-to long-sah Gyi. <sup>29</sup> Gyi-lah yi-kying tso-dzing væn-pah læ *Shü-li* sia-tih ts-tin Gyi go shih-wô, ziu dzong jü-zông do Gyi lôh, en læ veng-mo-li. <sup>30</sup> Dæn-z Jing-ming peh Gyi dzong si-nying cong-nyiang weh-cün-læ. <sup>31</sup> *ʽEo-deo* yiu hyü-to nyih-ts peh keh-sing dzong Kyüô-li-li teng Gyi dô-kô zông Yiæ-lu-sah-leng kyʽi-go nying kʽen-kyin: gyi-lah *yin-dzæ* læ-tih tso Gyi-go te-tsing peh pah-sing.

<sup>26</sup> 「众位兄弟，<u>亚伯拉罕</u>个后代，等尔拉凡百怕惧神明主顾，箇救个道理是传拨尔拉了。<sup>27</sup> 箇星庉来<u>耶路撒冷</u>个人等其拉官府，因为弗晓得其，就定其罪名。是介应着每安息日所读个先知人说话。<sup>28</sup> 虽即寻其弗出啥个死罪，还会求<u>彼拉多</u>弄煞其。<sup>29</sup> 其拉已经做成凡百来书里写的指点其个说话，就从树上驮其落，安来坟墓里。<sup>30</sup> 但是神明拨其从死人中央活转来。<sup>31</sup> 后头有许多日子拨箇星从<u>加利利</u>等其大家上<u>耶路撒冷</u>去个人看见。其拉现在来的做其个对证拨百姓。

<sup>32</sup> “Ah-lah *næn-kæn* pô hao sing-sih djün peh ng-lah: keh *yü-sin* ing-hyü tsu-tsong go shih-wô, <sup>33</sup> Jing-ming kyü-zông Yiæ-su z tso-dzing keh-go *ing-hyü* peh gyi-go ts-seng, *ziu-z* ah-lah: ziang di-nyi-siu Sing-s sô sia-tih-go, wô, ‘Ng z Ngô-go Ng-ts, Ngô kyih-mih sang Ng.’ \[S. 2. 7.\] <sup>34</sup> Kông-tao Jing-ming peh Gyi dzong si-nying cong-nyiang weh-cün-læ, s-teh Gyi feh we tsæ *si*, *feh* *we* læn-wu, yiu ka wô, ‘Ngô we pô *ing-hyü* Da-bih go jih-dzæ <sup>\[1\]</sup>eng-we s-peh ng-lah.’ \[Y. 55. 3.\] <sup>35</sup> Sô-yi wa-yiu ih-siu s z-ka wô, ‘Ng feh we peh Ng sing-jün Cü-kwu teh-cü læn-wu.’ \[S. 16. 10.\] <sup>36</sup> Ziah kông Da-bih, <sup>\[2\]</sup>gyi læ zi-go shü-dæ tsiao Jing-ming-go ts-i ka tso, *ʽeo-deo* kwʽeng-joh, en-tsông læ tsu-tsong u-sen, læn-wu-de: <sup>37</sup> tsih-yiu Jing-ming sô weh-cün-læ-go z m̆-teh læn-wu.

<sup>32</sup> 「阿拉难间把好信息传拨尔拉。箇预先应许祖宗个说话，<sup>33</sup> 神明举上<u>耶稣</u>是做成箇个应许拨其个子孙，就是阿拉。像第二首圣诗所写的个，话：『尔是我个儿子，我今末生尔。』\[S. 2. 7.\] <sup>34</sup> 讲到神明拨其从死人中央活转来，使得其弗会再死，弗会烂糊，有介话：『我会把应许<u>大辟</u>个实在恩惠<sup>\[1\]</sup>赐拨尔拉。』\[Y. 55. 3.\] <sup>35</sup> 所以还有一首诗是介话：『尔弗会拨尔圣善主顾得知烂糊。』\[S. 16. 10.\] <sup>36</sup> 若讲<u>大辟</u>，其来自个世代照神明个旨意介做<sup>\[2\]</sup>，后头困熟，安葬来祖宗乌碎，烂糊了。<sup>37</sup> 只有神明所活转来个是呒得烂糊。

<sup>\[1\] *Peng-veng* *z-ngæn*, tseng-kyʽi z-ken, *z* *tsôh* eng-we *ka-shih*. 本文字眼，尊起事干，是作「恩惠」解说。（原注）</sup>

<sup>\[2\] *ʽÔh* *wô*, gyi tsiao Jing-ming-go ts-i ka voh-z zi-go shü-dæ: *kʽen* S. 78. 72. 或话，其照神明个旨意介服侍自个世代，看 S. 78. 72.（原注）</sup>

<sup>38</sup> “Ka kʽen-kyʽi-læ, cong-we hyüong-di, ng-lah hao hyiao-teh, kʽao-djôh keh-go Nying yiu sô-ze-go *dao-li* næn-kæn djün peh ng-lah. <sup>39</sup> Kʽao-djôh Mo-si-go lih-fah ng-lah feh neng-keo tʽeh-cʽih *ze*, *feh* *neng-keo* sön tsing-dzih; kʽao-djôh keh-go Nying, væn-pah siang-sing-go cü-kwu tu tʽeh-cʽih ih-tsʽih-go *ze-kyʽin* sön tsing-dzih. <sup>40</sup> Keh-lah yüong kwu-djôh, sæn-leh sin-cü-nying sô kông-go z-ken ling-djôh ng-lah, *z-ka* *wô*, <sup>41</sup> ‘Kyʽing-mæn-go cü-kwu, tsʽia-kʽen; ng-lah kyʽi kying-hyiæ, kyʽi mih-vông: ing-we Ngô læ ng-lah-go z-ʽeo tang-tsiang tso ih-yiang z-ken, se-tsih yiu nying-wô hyiang ng dao, ng-lah yia feh siang-sing-go.’ \[Hp. 1. 5.\]”

<sup>38</sup> 「介看起来，众位兄弟，尔拉好晓得，靠着箇个人有赦罪个道理难间传拨尔拉。<sup>39</sup> 靠着<u>摩西</u>个律法尔拉弗能够脱出罪，弗能够算正直。靠着箇个人，凡百相信个主顾都脱出一切个罪愆算正直。<sup>40</sup> 箇拉用顾着，省勒先知人所讲个事干临着尔拉，是介话：<sup>41</sup> 『轻慢个主顾，且看。尔拉去惊骇，去灭亡。因为我来尔拉个时候打账做一样事干，虽即有人话向尔道，尔拉也弗相信个。』\[Hp. 1. 5.\]」

<sup>42</sup> Gyi-lah tseo-cʽih Yiu-tʽa nying-go jü-we-dông z-ʽeo, bih-koh-nying tsʽing gyi <sup>\[1\]</sup>ʽô-vah en-sih-nyih *tsæ* teng gyi-lah kông keh-sing shih-wô. <sup>43</sup> Jü-we-dông-li-go nying yi-kying sæn-kʽæ, yiu hyü-to Yiu-tʽa nying, teng gyin-sing jih Yiu-tʽa kyiao go, keng-leh Pao-lo teng Pô-nô-pô. Keh liang-go nying teng gyi-lah kông, kyʽün gyi djông-djông siu-djü Jing-ming-go eng-we.

<sup>42</sup> 其拉走出<u>犹太</u>人个聚会堂时候，别国人请其下伐安息日<sup>\[1\]</sup>再等其拉讲箇星说话。<sup>43</sup> 聚会堂里个人已经散开，有许多<u>犹太</u>人，等虔心入<u>犹太</u>教个，跟勒<u>保罗</u>等<u>巴拿巴</u>。箇两个人等其拉讲，劝其常常守住神明个恩惠。

<sup>\[1\] *Yiu-teh* *fæn*, keh loh nyih li-hyiang. 有得翻，箇六日里向。（原注）</sup>

<sup>44</sup> Di-nyi-vah en-sih-nyih tsʽô-feh-to ʽen-zing-li tu jü-long-læ tʽing Jing-ming-go dao-li. <sup>45</sup> Yiu-tʽa nying ih kʽen-kyin keh-do-dziao nying, ziu do-nyiang tu-gyi, pæn-poh Pao-lo kông-go shih-wô; *fi-dæn* pæn-poh, ping-tsʽia tsao-tʽah *gyi*. <sup>46</sup> Pao-lo teng Pô-nô-pô ziu fông-tæn wô, “Jing-ming-go dao-li *nyün* kæ sin djün peh ng-lah; ng-lah kyi-jün kyʽi-diao gyi, zi ding-kwe feh kæ teh-djôh üong-yün weh-ming, keh-lah ah-lah nyin-cün hyiang-djôh bih-koh-nying. <sup>47</sup> Ing-we Cü z-ka feng-fu ah-lah, *Gyi* *wô*, ‘Ngô shih-lih Ng tso bih-koh-nying-go liang-kwông, s-teh Ng tso kyiu-sing ih-dzih tao di-go zing-deo.’ \[Y. 49. 6.\]”

<sup>44</sup> 第二伐安息日差弗多咸城里都聚拢来听神明个道理。<sup>45</sup> <u>犹太</u>人一看见箇大潮人，就大样妒忌，扳驳<u>保罗</u>讲个说话。非但扳驳，并且糟蹋其。<sup>46</sup> <u>保罗</u>等<u>巴拿巴</u>就放胆话：「神明个道理原该先传拨尔拉。尔拉既然弃掉其，自定规弗该得着永远活命，箇拉阿拉扭转向着别国人。<sup>47</sup> 因为主是介吩咐阿拉，其话：『我设立尔做别国人个亮光，使得尔做救星一直到地个尽头。』\[Y. 49. 6.\]」

<sup>48</sup> Bih-koh-nying tʽing-meng *keh-go* *shih-wô*, ziu hwun-hyi, ping-tsʽia tsʽing-tsæn Cü-go dao-li; væn-pah ding-kwe teh-djôh üong-yün weh-ming cü-kwu tu siang-sing-de. <sup>49</sup> Cü-go dao-li djün-pin keh-go di-fông.

<sup>48</sup> 别国人听闻箇个说话，就欢喜，并且称赞主个道理。凡百定规得着永远活命主顾都相信了。<sup>49</sup> 主个道理传遍箇个地方。

<sup>50</sup> Dæn-z Yiu-tʽa nying tsʽön-teh keh-sing gyin-sing kwe-djong-go nyü-nying, teng zing-li-go hyiang-sing, kyʽi pih-næn Pao-lo teng Pô-nô-pô, ken-cʽih gyi-lah-go di-ka. <sup>51</sup> Keh liang-go nying ziu læ gyi-lah min-zin tæn-diao kyiah-li-go hwe-dzing, tao Yi-ko-nyiæn kyʽi. <sup>52</sup> Keh-sing meng-du ting hwun-hyi, do-nyiang be Sing-Ling ken-dong.

<sup>50</sup> 但是<u>犹太</u>人撺掇箇星虔心贵重个女人，等城里个乡绅，去逼难<u>保罗</u>等<u>巴拿巴</u>，赶出其拉个地界。<sup>51</sup> 箇两个人就来其拉面前掸掉脚里个灰尘，到<u>以哥念</u>去。<sup>52</sup> 箇星门徒顶欢喜，大样被圣灵感动。

---

### Sd. XIV.

LÆ Yi-ko-nyiæn gyi-lah dong-de tseo-tsing Yiu-tʽa nying jü-we-dông-li, *dao-li* kông-leh s-teh Yiu-tʽa nying teng Hyi-lah nying yiu hyü-to siang-sing-de. <sup>2</sup> Dæn-z feh siang-sing-go Yiu-tʽa nying kyih-dong bih-koh-nying-go sing, tsʽön-teh gyi ʽeng keh-sing hyüong-di. <sup>3</sup> Gyi-lah keh-deo deng-leh dziang-kyiu, kʽao-djôh Cü fông-tæn djün kyiao; Cü te-tsing Gyi-zi eng-we-go dao-li, s-teh gyi-lah siu tso-cʽih jing-tsih teng gyi-z. <sup>4</sup> <sup>\[1\]</sup>Keh zing-li-go cong-nying feng-kʽæ-de; yiu-sing keng-leh Yiu-tʽa nying, yiu-sing keng-leh s-du.

来<u>以哥念</u>其拉同队走进<u>犹太</u>人聚会堂里，道理讲勒使得<u>犹太</u>人等<u>希腊</u>人有许多相信了。<sup>2</sup> 但是弗相信个<u>犹太</u>人激动别国人个心，撺掇其恨箇星兄弟。<sup>3</sup> 其拉箇头庉勒长久，靠着主放胆传教。主对证其自恩惠个道理，使得其拉手做出神迹等奇事。<sup>4</sup> 箇城里个众人分开了<sup>\[1\]</sup>。有星跟勒<u>犹太</u>人，有星跟勒使徒。

<sup>\[1\] Y. ʽE. 46. 耶（稣）后（头）46（年）。（原注）</sup>

<sup>5</sup> Teng-tao bih-koh-nying wa-yiu Yiu-tʽa nying teng gyi-lah kwun-fu üong-zông-læ iao tsao-tʽah gyi, do zah-deo kʽang-sah gyi; <sup>6</sup> gyi-lah teh-cü-de, ziu dao tao Li-kao-nyi-go Lu-z-teh Deh-pi keh *liang-go* zing-li, teng dön-kyʽün-go di-fông; <sup>7</sup> læ keh-deo djün foh-ing.

<sup>5</sup> 等到别国人还有<u>犹太</u>人等其拉官府拥上来要糟蹋其，驮石头揞煞其。<sup>6</sup> 其拉得知了，就逃到<u>吕高尼</u>个<u>路士得</u>、<u>特庇</u>箇两个城里，等团圈个地方。<sup>7</sup> 来箇头传福音。

<sup>8</sup> LU-Z-TEH yiu ih-go nyün kyiah-kweh go nying zo-kæn, dzong cʽih nyiang-tʽæ ziu kwa-kyiah-go, ih-hyiang m-neh tseo-ko. <sup>9</sup> Keh-go nying læ-tih tʽing Pao-lo kông: Pao-lo tsʽing-ting kʽen gyi, hyiao-teh gyi yiu siang-sing-go sing kʽo-yi i-hao, <sup>10</sup> ziu hyiang-hyiang wô, “Ng bô-kyʽi-læ, kyiah pih-dzih lih-tong.” Gyi ziu tʽiao-kyʽi-læ, tseo-tseo.

<sup>8</sup> <u>路士得</u>有一个软脚骨个人坐间，从出娘胎就拐脚个，一向呒得走过。<sup>9</sup> 箇个人来的听<u>保罗</u>讲。<u>保罗</u>清盯看其，晓得其有相信个心可以医好，<sup>10</sup> 就响响话：「尔爬起来，脚笔直立东。」其就跳起来，走走。

<sup>11</sup> Cong-nying kʽen-kyin Pao-lo sô tso-go z-ken, yüong Li-kao-nyi tʽu-ing hyiang-hyiang wô, “Keh-sing bu-sah yin-hwô nying-go siang-mao kông-lôh tao ah-lah u-sen læ.” <sup>12</sup> Gyi-lah tsʽing-hwu Pô-nô-pô Tiu-z; Pao-lo ni, *tsʽing-hwu* Hyi-r-mi, ing-we ling-deo kông-go z gyi. <sup>13</sup> Dzing-nga Tiu-z *miao-li-go* tsi-s ziu kyʽin-leh ngeo, ta-leh pin-cʽih-go hwô, tseo tao meng-kʽeo, sing-siang teng cong-nying dô-kô tsi-tsi gyi.

<sup>11</sup> 众人看见<u>保罗</u>所做个事干，用<u>吕高尼</u>土音响响话：「箇星菩萨现化人个相貌降落到阿拉乌碎来。」<sup>12</sup> 其拉称呼<u>巴拿巴</u> <u>丢士</u>。<u>保罗</u>呢，称呼<u>希耳米</u>，因为领头讲个是其。<sup>13</sup> 城外<u>丢士</u>庙里个祭司就牵勒牛，带勒编出个花，走到门口，心想等众人大家祭祭其。

<sup>14</sup> S-du Pô-nô-pô teng Pao-lo tʽing-meng-ts, ziu cʽô-kʽæ zi-go i-zông, deh-jün tseo-tsing cong-nying li-hyiang, eo-kyʽi-læ, wô, <sup>15</sup> “Beng-yiu, ng-lah dza-we tso keh-cü-ka z-ken? Ah-lah yia z nying, teng ng-lah sing-dzing siang-dong-go, *læ* djün foh-ing peh ng-lah, iao ng-lah kyʽi-diao keh-sing hyü-hwô, kwe-voh keh-we weh-go Jing-ming, ziu-z zao tʽin, di, hæ, teng gyi li-deo væn-veh go. <sup>16</sup> Yi-zin-go z-shü, Gyi eo væn-koh pah-sing tseo gyi-zi-go lu: <sup>17</sup> jün-r Gyi yia feh-z m-neh te-tsing Gyi-zi, *z-djông* hao-hao dæ *nying*, tʽin-li s-lôh yü teng da-joh-go nyin-dzing peh ah-lah, s-teh ah-lah kʽeo-liang to, mun-sing hwun-hyi.” <sup>18</sup> Kông keh-fæn shih-wô, yia tsʽô ih-ngæn tsu gyi-lah feh-lôh iao tsi gyi.

<sup>14</sup> 使徒<u>巴拿巴</u>等<u>保罗</u>听闻仔，就扯开自个衣裳，突然走进众人里向，讴起来，话：<sup>15</sup> 「朋友，尔拉咋会做箇株介事干？阿拉也是人，等尔拉性情相同个，来传福音拨尔拉，要尔拉弃掉箇星虚花，归服箇位活个神明，就是造天、地、海，等其里头万物个。<sup>16</sup> 以前个时世，其讴万国百姓走其自个路。<sup>17</sup> 然而其也弗是呒得对证其自，时常好好待人，天里赐落雨等大熟个年成拨阿拉，使得阿拉口粮多，满心欢喜。」<sup>18</sup> 讲箇番说话，也差一眼阻其拉弗落要祭其。

<sup>19</sup> Yiu *kyi-go* Yiu-tʽa nying dzong En-di-ah teng Yi-ko-nyiæn ka læ, tsʽön-teh cong-nying-go sing, keh-tsao do zah-deo kʽang Pao-lo, ziu tʽo gyi cʽih zing-nga, dao-z gyi yi-kying si-de. <sup>20</sup> Dæn-z meng-du dön-kyʽün yü gyi tong z-ʽeo, gyi bô-kyʽi-læ, tseo-tsing zing-li: di-nyi nyih teng Pô-nô-pô dô-kô tao Deh-pi kyʽi.

<sup>19</sup> 有几个<u>犹太</u>人从<u>安提阿</u>等<u>以哥念</u>介来，撺掇众人个心，箇遭驮石头揞<u>保罗</u>，就拖其出城外，道是其已经死了。<sup>20</sup> 但是门徒团圈围其东时候，其爬起来，走进城里。第二日等<u>巴拿巴</u>大家到<u>特庇</u>去。

<sup>21</sup> Gyi-lah læ keh-go zing-li djün foh-ing, peh hyü-to nying jih-kyiao: ziu tao-tseo-cün Lu-z-teh Yi-ko-nyiæn En-di-ah læ, <sup>22</sup> kyin-kwu meng-du-go sing, kyʽün gyi-lah siu-djü sô siang-sing-go dao-li; ping-tsʽia *wô*, “Ah-lah tseo-tsing Jing-koh-li kyʽi, pih iao tsao-djôh hyü-to næn-deo.” <sup>23</sup> Læ kôh kyiao-we li-hyiang shih-lih tsiang-lao peh gyi, ziu kying-zih tao-kao, pô gyi-lah tʽôh-fu gyi sô siang-sing-go Cü.

<sup>21</sup> 其拉来箇个城里传福音，拨许多人入教。就倒走转<u>路士得</u> <u>以哥念</u> <u>安提阿</u>来。<sup>22</sup> 坚固门徒个心，劝其拉守住所相信个道理。并且话：「阿拉走进神国里去，必要遭着许多难头。」<sup>23</sup> 来各教会里向设立长老拨其，就禁食祷告，把其拉托付其所相信个主。

<sup>24</sup> Keh-tsao cʽün-ko Pe-si-ti tao Bông-fi-li-üô: <sup>25</sup> læ Bih-kyüô djün dao-li, ziu tseo-lôh tao Üô-da-li. <sup>26</sup> Dzong keh-deo kʽæ jün s tao En-di-ah, ziu-z kyʽi-deo be *hyüong-di* tʽôh Jing-ming-go eng-we hao kyʽi tso gyi-lah *yin-dzæ* sô tso-dzing-go meng-veng, keh u-sen.

<sup>24</sup> 箇遭穿过<u>彼西底</u>到<u>旁非利亚</u>。<sup>25</sup> 来<u>别加</u>传道理，就走落到<u>亚大利</u>。<sup>26</sup> 从箇头开船驶到<u>安提阿</u>，就是起头被兄弟托神明个恩惠好去做其拉现在所做成个门份，箇乌碎。

<sup>27</sup> Kyi-jün tao-de, ziu jü-long kyiao-we, pô Jing-ming ih-tsʽih sô tao gyi-lah go z-ken, teng kʽæ siang-sing-go meng peh bih-koh-nying, tu kao-su gyi-lah. <sup>28</sup> Ü-z læ keh-deo teng meng-du dô-kô deng-leh dziang-kyiu.

<sup>27</sup> 既然到了，就聚拢教会，把神明一切所到其拉个事干，等开相信个门拨别国人，都告诉其拉。<sup>28</sup> 于是来箇头等门徒大家庉勒长久。

---

### Sd. XV.

<sup>\[1\]</sup>YIU kyi-go nying dzong Yiu-tʽa lôh-læ, kao keh-sing hyüong-di, wô, “Ng-lah ziah feh i Mo-si-go kwe-kyü ziu tsiu-keh-li, feh neng-keo teh-djôh kyiu.” <sup>2</sup> Pao-lo Pô-nô-pô kyi-kying teng gyi-lah do-nyiang tsang-leng bin-poh, *cong-nying* ziu <sup>\[2\]</sup>ding-kwe peh Pao-lo Pô-nô-pô, teng gyi-lah li-hyiang kyi-go nying, zông Yiæ-lu-sah-leng kyʽi kyin s-du tsiang-lao, siang-liang keh-go nyi-leng. <sup>3</sup> Kyiao-we ziu song gyi kyʽi: gyi-lah tseo-ko Fi-nyi-kyi, Sah-mô-li-üô, *i-lu* kông bih-koh-nying kwe-voh *Cü* go z-ken: cong hyüong-di ziu do-nyiang hwun-hyi. <sup>4</sup> Tao-leh Yiæ-lu-sah-leng, kyiao-we teng s-du teng tsiang-lao tu nying-tsih gyi-lah: gyi-lah ziu pô Jing-ming ih-tsʽih sô tao gyi-lah go z-ken kao-su *cong-nying*.

有几个人从<u>犹太</u>落来<sup>\[1\]</sup>，告箇星兄弟，话：「尔拉若弗依<u>摩西</u>个规矩受周割礼，弗能够得着救。」<sup>2</sup> <u>保罗</u>、<u>巴拿巴</u>既经等其拉大样争论辩驳，众人就定规拨<u>保罗</u>、<u>巴拿巴</u><sup>\[2\]</sup>，等其拉里向几个人，上<u>耶路撒冷</u>去见使徒、长老，商量箇个议论。<sup>3</sup> 教会就送其去。其拉走过<u>腓尼基</u>、<u>撒玛利亚</u>，依路讲别国人归服主个事干。众兄弟就大样欢喜。<sup>4</sup> 到了<u>耶路撒冷</u>，教会等使徒等长老都迎接其拉。其拉就把神明一切所到其拉个事干告诉众人。

<sup>\[1\] Y. ʽE. 51. 耶（稣）后（头）51（年）。（原注）</sup>

<sup>\[2\] Y. ʽE. 52. 耶（稣）后（头）52（年）。（原注）</sup>

<sup>5</sup> <sup>\[1\]</sup>Keh-tsao yiu kyi-go Fah-li-sæ keh kyiao nying, (z siang-sing-go,) lih-kyʽi-sing, wô, “Gyi-lah pih iao ziu tsiu-keh-li; *pih* *iao* feng-fu *gyi-lah* siu Mo-si-go lih-fah.”

<sup>5</sup> 箇遭<sup>\[1\]</sup>有几个<u>法利赛</u>箇教人（是相信个），立起身，话：「其拉必要受周割礼。必要吩咐其拉守<u>摩西</u>个律法。」

<sup>\[1\] Yiu-teh tsʽeng keh-tsih shü z Pao-lo Pô-nô-pô djün En-di-ah z-ken. 有得忖箇节书是<u>保罗</u>、<u>巴拿巴</u>传<u>安提阿</u>事干。（原注）</sup>

<sup>6</sup> S-du teng tsiang-lao tu jü-long-læ siang-liang keh-kyʽi z-ken.

<sup>6</sup> 使徒等长老都聚拢来商量箇起事干。

<sup>7</sup> Dô-kô bin-leng hyü-to shih-wô, Pe-teh lih-kyʽi-sing, teng gyi-lah wô, “Cong-we hyüong-di, ng-lah hyiao-teh Jing-ming zin-deo læ ah-lah cong-nyiang kæn-shün *ngô*, s-teh bih-koh-nying dzong ngô-go kʽeo-li hao tʽing-meng foh-ing dao-li, siang-sing. <sup>8</sup> Ping-tsʽia hyiao-teh *cong-nying-go* sing keh-we Jing-ming teng gyi-lah tso te-tsing, pô Sing-Ling s-peh gyi-lah, tsing-ziang *s-peh* ah-lah ih-yiang-go. <sup>9</sup> Gyi-lah teng ah-lah Gyi ih-ngæn m-kao feng-pih, z yüong siang-sing kyih-zing gyi-lah-go sing. <sup>10</sup> Ka-ni, ng-lah næn-kæn dza-we s-s Jing-ming, iao pô tsu-tsong teng ah-lah tu pe-feh-dong-go ah, fông læ meng-du-go deo-kying ni? <sup>11</sup> Ah-lah siang-sing *tsih-yiu* kʽao-djôh Cü Yiæ-su Kyi-toh-go eng-we *ah-lah* hao teh-djôh kyiu, gyi-lah yia z-ka-go.”

<sup>7</sup> 大家辩论许多说话，<u>彼得</u>立起身，等其拉话：「众位兄弟，尔拉晓得神明前头来阿拉中央拣选我，使得别国人从我个口里好听闻福音道理，相信。<sup>8</sup> 并且晓得众人个心箇位神明等其拉做对证，把圣灵赐拨其拉，正像赐拨阿拉一样个。<sup>9</sup> 其拉等阿拉其一眼呒告分别，是用相信洁净其拉个心。<sup>10</sup> 介呢，尔拉难间咋会试试神明，要把祖宗等阿拉都揹弗动个轭，放来门徒个头颈呢？<sup>11</sup> 阿拉相信只有靠着主<u>耶稣</u> <u>基督</u>个恩惠阿拉好得着救，其拉也是介个。」

<sup>12</sup> Cong-nying tu feh hyiang, ziu tʽing Pô-nô-pô teng Pao-lo dziang-si kông Jing-ming tʽôh gyi-lah læ bih-koh-nying cong-nyiang ih-tsʽih sô tso-go jing-tsih teng gyi-z.

<sup>12</sup> 众人都弗响，就听<u>巴拿巴</u>等<u>保罗</u>详细讲神明托其拉来别国人中央一切所做个神迹等奇事。

<sup>13</sup> Gyi-lah hyih-kʽeo, Yüô-kôh z-ka wô, “Cong-we hyüong-di, tsʽing tʽing ngô-go shih-wô: <sup>14</sup> Si-meng dzæ-fông kông-ko, Jing-ming kyʽi-deo dza-nyiang kʽen-kwu bih-koh-nying, dzong gyi-lah cong-nyiang tʽiao-cʽih ih-pæn pah-sing hao vong Gyi-go ming-deo. <sup>15</sup> Keh-sing sin-cü-nying shih-wô yia siang-te-go; ziang *Shü-li* sia-tih wô, <sup>16</sup> ‘Keh-sing z-ken ʽeo-deo Ngô we cün-læ, tsæ kyʽi-hao Da-bih yi-kying tih-tao-go tsiang-bong; ping-tsʽia sô tsʽah-diao-kæn-go Ngô we tsæ jü-kyʽi-læ, lih gyi dzih: <sup>17</sup> s-teh nying-go cong-nyiang dzing-lôh-tong-go cü-kwu, teng væn-pah vong Ngô ming-deo go bih-koh-nying, tu we læ zing Cü. *Keh* *ziu-z* tso keh-sing long-tsong z-ken go Cü sô kông-go *shih-wô*.’ \[Üô. 9. 11, 12.\] <sup>18</sup> Jing-ming yiang-yiang sô tso-go z-ken, dzong kʽæ-bih yi-læ Zi *sin* hyiao-teh-go. <sup>19</sup> Keh-lah ngô-go i-s z m-nao tsʽao-ziao keh-sing kwe-voh Jing-ming go bih-koh-nying; <sup>20</sup> tæn-tsih sia sing peh gyi-lah, eo gyi feh tsao-djôh nyi-su-moh-tiao-go ao-tsao *tsi-veh*, teng kæn-ying z-ken, wa-yiu tsʽeh-sah-go *sang-kʽeo*, teng hyüih keh-sing. <sup>21</sup> Ing-we dzong-kwu-yi-læ Mo-si-go *shü* kôh zing-li tu yiu djün-kʽæ, me en-sih-nyih læ jü-we-dông-li doh-go.”

<sup>13</sup> 其拉歇口，<u>雅各</u>是介话：「众位兄弟，请听我个说话。<sup>14</sup> <u>西门</u>才方讲过，神明起头咋样看顾别国人，从其拉中央挑出一般百姓好奉其个名头。<sup>15</sup> 箇星先知人说话也相对个。像书里写的话：<sup>16</sup> 『箇星事干后头我会转来，再起好<u>大辟</u>已经跌倒个帐篷。并且所拆掉间个我会再树起来，立其直。<sup>17</sup> 使得人个中央剩落东个主顾，等凡百奉我名头个别国人，都会来寻主。箇就是做箇星拢总事干个主所讲个说话。』\[Üô. 9. 11, 12.\] <sup>18</sup> 神明样样所做个事干，从开辟以来自先晓得个。<sup>19</sup> 箇拉我个意思，是呒得好吵扰箇星归服神明个别国人。<sup>20</sup> 单只写信拨其拉，讴其弗遭着泥塑木雕个鏖糟祭物，等奸淫事干，还有撮<sup>\[1\]</sup>煞个牲口，等血箇星。<sup>21</sup> 因为从古以来<u>摩西</u>个书各城里都有传开，每安息日来聚会堂里读个。」

<sup>\[1\] 勒；绳子等套住后用力拉紧</sup>

<sup>22</sup> Keh-tsao s-du, tsiang-lao, teng tʽong kyiao-we, tu kyüih-i dzong gyi-lah cong-nyiang kæn-shün *kyi-go* nying, tsʽa *gyi-lah* hao teng Pao-lo Pô-nô-pô jü-de tao En-di-ah kyʽi; ziu-z tsʽing-hwu Pô-sah-pô go Yiu-da, teng Si-lah, z hyüong-di sô tʽe-tseng-go cü-kwu. <sup>23</sup> Yi sia ih-fong sing tʽôh gyi ta-kyʽi, z-ka wô: “S-du, tsiang-lao, teng hyüong-di keh-sing, *sia* *sing* peh En-di-ah Jü-li-üô Kyi-li-kyüô bih-koh-go cong hyüong-di, tsʽing-tsʽing en. <sup>24</sup> Ing-we tʽing-meng yiu kyi-go nying dzong ah-lah-go cong-nyiang tseo-cʽih-læ, kông shih-wô tsʽao-ziao ng-lah, yiao-ʽôh ng-lah-go sing, wô pih iao ziu tsiu-keh-li, siu lih-fah go; (dæn-z ah-lah m-neh ka feng-fu gyi ko: ) <sup>25</sup> sô-yi ah-lah dong-sing-ʽeh-i jü-long-tong, kyüih-i kæn-shün *kyi-go* nying, tsʽa gyi-lah teng ah-lah sô tsʽing-æ-go Pô-nô-pô Pao-lo, <sup>26</sup> (ziu-z we-leh ah-lah Cü Yiæ-su Kyi-toh-go ming-deo sô-cʽih sing-ming go nying,) dô-kô tao ng-go u-sen. <sup>27</sup> Keh-lah tsʽa Yiu-da Si-lah læ; gyi yia we kʽeo-djün keh-sing z-ken. Sing-Ling teng ah-lah tu kyüih-i feh pô bih-yiang tæn-deo kô peh ng-lah, tæn-tsih keh kyi-yiang iao-kying-go, <sup>29</sup> *ziu-z* iao feh tsao-djôh nyi-su-moh-tiao-go tsi-veh, teng hyüih, lin tsʽeh-sah-go *sang-kʽeo*, wa-yiu kæn-ying z-ken: ng-lah neng-keo zi kwu-djôh keh-sing, ziu hao-de. Dæn-nyün ng-lah kʽông-gyin.”

<sup>22</sup> 箇遭使徒、长老、等统教会，都决意从其拉中央拣选几个人，差其拉好等<u>保罗</u>、<u>巴拿巴</u>聚队到<u>安提阿</u>去。就是称呼<u>巴撒巴</u>个<u>犹大</u>、等西拉，是兄弟所推尊个主顾。<sup>23</sup> 又写一封信托其带去，是介话：「使徒、长老、等兄弟箇星，写信拨<u>安提阿</u>、<u>叙利亚</u>、<u>基利家</u>别国个众兄弟，请请安。<sup>24</sup> 因为听闻有几个人从阿拉个中央走出来，讲说话吵扰尔拉，摇惑尔拉个心，话必要受周割礼，守律法个。（但是阿拉呒得介吩咐其过。）<sup>25</sup> 所以阿拉同心合意聚拢东，决意拣选几个人，差其拉等阿拉所亲爱个<u>巴拿巴</u>、<u>保罗</u>，<sup>26</sup> （就是为了阿拉主<u>耶稣</u> <u>基督</u>个名头舍出性命个人，）大家到尔个乌碎。<sup>27</sup> 箇拉差<u>犹大</u>、西拉来。其也会口传箇星事干。圣灵等阿拉都决意弗把别样担头加拨尔拉，单只箇几样要紧个，<sup>29</sup> 就是要弗遭着泥塑木雕个祭物，等血，连撮煞个牲口，还有奸淫事干。尔拉能够自顾着箇星，就好了。但愿尔拉康健。」

<sup>30</sup> Z-ka peh keh-sing nying kyʽi: gyi-lah tao En-di-ah, ziu jü-long cong-nying, pô keh-fong sing kao-fu *gyi-lah*. <sup>31</sup> Gyi-lah doh-hao-ts, ziu hwun-hyi we-leh keh <sup>\[1\]</sup>en-w̆e-go shih-wô. <sup>32</sup> Yiu-da teng Si-lah, zi yia z sin-cü-nying, kông hyü-to shih-wô kyʽün-kyʽün hyüong-di, kyin-kwu gyi-lah-go sing. <sup>33</sup> Deng-zông kyi-z, hyüong-di peh gyi-lah en-en-tæn-tæn kyü tao s-du u-dông kyʽi. <sup>34</sup> Dæn-z Si-lah ding-kyin dzing-gyiu deng læ keh-deo. <sup>35</sup> Pao-lo teng Pô-nô-pô tæn-kôh læ En-di-ah, teng hyü-to bih-nying dô-kô kao-hyüing *hyüong-di*, yi djün-kʽæ Cü-go foh-ing dao-li.

<sup>30</sup> 是介拨箇星人去。其拉到<u>安提阿</u>，就聚拢众人，把箇封信交付其拉。<sup>31</sup> 其拉读好仔，就欢喜为了箇安慰个<sup>\[1\]</sup>说话。<sup>32</sup> <u>犹大</u>等西拉，自也是先知人，讲许多说话劝劝兄弟，坚固其拉个心。<sup>33</sup> 庉上几时，兄弟拨其拉安安耽耽归到使徒乌荡去。<sup>34</sup> 但是西拉定见仍旧庉来箇头。<sup>35</sup> <u>保罗</u>等<u>巴拿巴</u>耽搁来<u>安提阿</u>，等许多别人大家教训兄弟，又传开主个福音道理。

<sup>\[1\] *ʽÔh* *wô*, kyʽün-hwô-go. 或话，劝化个。（原注）</sup>

<sup>36</sup> <sup>\[1\]</sup>KO-LEH kyi nyih, Pao-lo teng Pô-nô-pô wô, “Ah-lah zin-deo djün Cü dao-li go kôh zing-li, næn-kæn hao cün-kyʽi mông-mông ah-lah-go hyüong-di, kʽen gyi z dza-go kæn-de.” <sup>37</sup> Pô-nô-pô i-s iao ta-leh Iah-ʽen,” yi kyiao-leh Mô-kʽo go, dong-de kyʽi: <sup>38</sup> dæn-z Pao-lo tsʽeng-tsʽeng *zin-deo* dzong Bông-fi-li-üô li-kʽæ gyi-lah, feh dô-kô kyʽi tso z-ken, keh-go nying feh kæ ta gyi kyʽi. <sup>39</sup> Ziu *dô-kô* ông-kyʽi-læ, zing-ts-ü liang-ʽô feng-kʽæ; Pô-nô-pô ta-leh Mô-kʽo kʽæ jün tao Kyü-pi-lu kyʽi: <sup>40</sup> Pao-lo kæn-djôh Si-lah, be hyüong-di tʽôh Jing-ming-go eng-we z-ka dong-sing kyʽi. <sup>41</sup> Gyi ziu kying-ko Jü-li-üô teng Kyi-li-kyüô, kyin-kwu keh-sing kyiao-we.

<sup>36</sup> 过了几日<sup>\[1\]</sup>，<u>保罗</u>等<u>巴拿巴</u>话：「阿拉前头传主道理个各城里，难间好转去望望阿拉个兄弟，看其是咋个间了。」<sup>37</sup> <u>巴拿巴</u>意思要带勒<u>约翰</u>（又叫勒<u>马可</u>个）同队去。<sup>38</sup> 但是<u>保罗</u>忖忖前头从<u>旁非利亚</u>离开其拉，弗大家去做事干，箇个人弗该带其去。<sup>39</sup> 就大家怏起来，甚至于两下分开。<u>巴拿巴</u>带勒<u>马可</u>开船到<u>居比路</u>去。<sup>40</sup> <u>保罗</u>拣着西拉，被兄弟托神明个恩惠是介动身去。<sup>41</sup> 其就经过<u>叙利亚</u>等<u>基利家</u>，坚固箇星教会。

<sup>\[1\] Y. ʽE. 53. 耶（稣）后（头）53（年）。（原注）</sup>

---

### Sd. XVI.

Keh-tsao gyi tseo tao Deh-pi teng Lu-z-teh: læ keh-deo yiu ih-go meng-du, ming-z kyiao-leh Di-mo-tʽa; gyi ah-nyiang z Yiu-tʽa koh siang-sing-go nyü-nying, gyi ah-tia z Hyi-lah nying: <sup>2</sup> Lu-z-teh teng Yi-ko-nyiæn-go hyüong-di tu tsʽing-tsæn gyi. <sup>3</sup> Pao-lo iao-siang keh-go nying dong-de kyʽi; we-leh deng læ keh-sing di-fông go Yiu-tʽa nying, ziu teng gyi ʽang tsiu-keh-li; ing-we tu hyiao-teh gyi ah-tia z Hyi-lah nying.

箇遭其走到<u>特庇</u>等<u>路士得</u>。来箇头有一个门徒，名字叫勒<u>提摩太</u>。其阿娘是<u>犹太</u>国相信个女人，其阿爹是<u>希腊</u>人。<sup>2</sup> <u>路士得</u>等<u>以哥念</u>个兄弟都称赞其。<sup>3</sup> <u>保罗</u>要想箇个人同队去。为了庉来箇星地方个<u>犹太</u>人，就等其行周割礼。因为都晓得其阿爹是<u>希腊</u>人。

<sup>4</sup> Gyi-lah tseo-ko keh-sing zing-li, pô Yiæ-lu-sah-leng-go s-du teng tsiang-lao sô ding-hao-go kwe-kyü, kao-fu meng-du siu-djü. <sup>5</sup> Keh-sing kyiao-we-go siang-sing *yü-kô* kyin-kwu, gyi-go nying-su nyih-nyih kô-tsʽeo.

<sup>4</sup> 其拉走过箇星城里，把<u>耶路撒冷</u>个使徒等长老所定好个规矩，交付门徒守住。<sup>5</sup> 箇星教会个相信愈加坚固，其个人数日日加凑。

<sup>6</sup> YI-KYING kying-ko Feh-li-kyüô teng Kyüô-lah-tʽa di-fông, be Sing-Ling kying-djü feh hyü gyi-lah læ Üô-si-üô kông dao-li; <sup>7</sup> tao-leh Me-si-üô, ziu tang-tsiang tao Pi-tʽe-nyi kyʽi; tsih-z *Sing*-Ling feh hyü gyi. <sup>8</sup> Keh-tsao tseo-ko Me-si-üô, tseo-lôh tao Deh-lo-üô kyʽi. <sup>9</sup> Yia-deo Pao-lo kʽen-kyin hyin-ling: Yiu ih-go Mô-gyi-teng nying lih-tong, gyiu gyi wô, “Tsʽing ng tseo-ko tao Mô-gyi-teng, pông-dzu ah-lah.”

<sup>6</sup> 已经经过<u>弗吕家</u>等<u>加拉太</u>地方，被圣灵禁住弗许其拉来<u>亚西亚</u>讲道理。<sup>7</sup> 到了<u>每西亚</u>，就打账到<u>庇推尼</u>去。只是圣灵弗许其。<sup>8</sup> 箇遭走过<u>每西亚</u>，走落到<u>特罗亚</u>去。<sup>9</sup> 夜头<u>保罗</u>看见显灵。有一个<u>马其顿</u>人立东，求其话：「请尔走过到<u>马其顿</u>，帮助阿拉。」

<sup>10</sup> *Pao-lo* kʽen-kyin keh-go hyin-ling, <sup>\[1\]</sup>ah-lah ziu tang-sön tao Mô-gyi-teng kyʽi, pʽa-læ jih-dzæ z Cü eo ah-lah djün foh-ing peh gyi-lah. <sup>11</sup> Ziu dzong Deh-lo-üô kʽæ jün, pih-dzih s tao Sah-mô-deh-lah; di-nyi nyih tao Nyi-üô-po-li: <sup>12</sup> dzong keh-deo tao Fi-lih-pi, ziu-z Mô-gyi-teng keh ih-pin <sup>\[2\]</sup>deo-ih-go dzing-ts, yi z *Lo-mô* *nying* sing-kyin-go.

<sup>10</sup> <u>保罗</u>看见箇个显灵，阿拉<sup>\[1\]</sup>就打算到<u>马其顿</u>去，派来实在是主讴阿拉传福音拨其拉。<sup>11</sup> 就从<u>特罗亚</u>开船，笔直驶到<u>撒马特喇</u>。第二日到<u>尼亚波利</u>。<sup>12</sup> 从箇头到<u>腓立比</u>，就是<u>马其顿</u>箇一边头一个<sup>\[2\]</sup>城子，又是<u>罗马</u>人新建个。

<sup>\[1\] *Sia* ‘*S-du* *ying* *djün*’ *go* *Lu-kyia* *keh* *z-ʽeo* *teng* *Pao-lo* *dong-de-go*; *sô-yi* *wô*, *ah-lah*. 写〈使徒行传〉个<u>路加</u>箇时候等<u>保罗</u>同队个，所以话「阿拉」。（原注）</sup>

<sup>\[2\] *ʽÔh* *wô*, di-ih pʽong-djôh-go. 或话，第一碰着个。（原注）</sup>

Keh-go zing-li ah-lah deng-zông kyi nyih. <sup>13</sup> Tao-leh en-sih-nyih tseo-cʽih zing-nga ʽo pin-yin, tao ih-tʽah su-djông tao-kao u-sen; zo-lôh, teng jü-long-kæn-go nyü-nying kông dao-li. <sup>14</sup> Yiu ih-go nyü-nying, ming-z kyiao-leh Li-ti-üô, z Tʽe-yüô-tʽe-lah zing-li ma ts-hwô pu go nying, z *su-djông* kying-djong Jing-ming go, læ-tong tʽing: Cü kʽæ-dao gyi-go sing, s-teh gyi liu-sing tʽing Pao-lo-go shih-wô. <sup>15</sup> Gyi-zi teng ʽo-kô ziu-leh si-li, ziu gyiu-kʽeng ah-lah wô, “Ng-lah kyi-kying sön ngô z siang-sing Cü go, tsʽing tao ngô oh-lô kyʽi deng.” Ziu liu ah-lah tsing-kyʽi.

箇个城里阿拉庉上几日。<sup>13</sup> 到了安息日走出城外河边沿，到一𡍲素常祷告乌碎。坐落，等聚拢间个女人讲道理。<sup>14</sup> 有一个女人，名字叫勒<u>吕底亚</u>，是<u>推雅推喇</u>城里买紫花布个人，是素常敬重神明个，来东听。主开导其个心，使得其留心听<u>保罗</u>个说话。<sup>15</sup> 其自等和家受了洗礼，就求恳阿拉话：「尔拉既经算我是相信主个，请到我屋落去庉。」就留阿拉进去。

<sup>16</sup> *ʽEo-deo* ah-lah tseo tao tao-kao u-sen kyʽi z-ʽeo, pʽong-djôh ih-go ô-deo, z be zia-kyü vu-tih-go; gyi z kyʽi-kʽo, djün do dong-din peh keh-sing cü-nying-kô. <sup>17</sup> Gyi keng-djôh Pao-lo teng ah-lah, hyiang-hyiang læ-tih eo, z-ka wô, “Keh-sing nying z ting kao Jing-ming-go nu-boh, z djün teh-kyiu-go lu-deo peh ah-lah go.” <sup>18</sup> Gyi deh-ma nyih z-ka tso-fah. Pao-lo sing-li næn-ngao, nyin-cün teng kyü wô, “Ngô yüong Yiæ-su Kyi-toh-go ming-deo feng-fu ng tseo gyi cʽih.” *Kyü* tông-z ziu tseo-cʽih-de.

<sup>16</sup> 后头阿拉走到祷告乌碎去时候，碰着一个丫头，是被邪鬼附的个。其是起课，传大铜钿拨箇星主人家。<sup>17</sup> 其跟着<u>保罗</u>等阿拉，响响来的讴，是介话：「箇星人是顶高神明个奴仆，是传得救个路头拨阿拉个。」<sup>18</sup> 其特买日是介做法。<u>保罗</u>心里难熬，扭转等鬼话：「我用<u>耶稣</u> <u>基督</u>个名头吩咐尔走其出。」鬼当时就走出了。

<sup>19</sup> Gyi cü-nying-kô kʽen-kyin gyi-lah dzæn-deo-go siang-vông yi-kying shih-diao-de, ziu kʽô Pao-lo teng Si-lah, tʽo gyi tao <sup>\[1\]</sup>z-min-zông kyʽi kyin kwun. <sup>20</sup> Ka tao kwun-fu u-sen, ziu wô, “Keh-sing nying z læ-tih tsʽao-lön ah-lah zing-li, *tsæ-wô* z Yiu-tʽa nying; <sup>21</sup> yi læ-tih djün ah-lah Lo-mô nying feh kæ ziu, feh kæ tso go kwe-kyü.” <sup>22</sup> Cong-nying dô-kô üong-zông-læ ti-dih gyi: kwun-fu tʽeh-diao gyi-lah i-zông, feng-fu s pæn-ts tang *gyi*. <sup>23</sup> Tang-leh hyü-to kyi-su, kyʽih-lôh lao-kæn, feng-fu s-nyüoh-s lao-kʽao kwun-siu gyi. <sup>24</sup> Gyi teh-djôh keh-go ʽao-ling, ziu kyʽih gyi-lah lôh lao-ti, pô gyi kyiah lao-lao-kʽao-kʽao zông-leh do-long.

<sup>19</sup> 其主人家看见其拉赚头个想望已经失掉了，就抲<u>保罗</u>等西拉，拖其到市面上<sup>\[1\]</sup>去见官。<sup>20</sup> 解到官府乌碎，就话：「箇星人是来的吵乱阿拉城里，再话是<u>犹太</u>人。<sup>21</sup> 又来的传阿拉<u>罗马</u>人弗该受，弗该做个规矩。」<sup>22</sup> 众人大家拥上来抵敌其。官府脱掉其拉衣裳，吩咐使板子打其。<sup>23</sup> 打了许多记数，挈落牢监，吩咐司狱司牢靠管守其。<sup>24</sup> 其得着箇个号令，就挈其拉落牢底，把其脚牢牢靠靠上勒大笼<sup>\[2\]</sup>。

<sup>\[1\] *ʽÔh* *wô*, fah-dông-zông. 或话，法堂上。（原注）</sup>

<sup>\[2\] 脚枷</sup>

<sup>25</sup> Pun-yia-ko Pao-lo teng Si-lah læ-tih tao-kao, tsʽông s tsæn-me Jing-ming: keh-sing væn-nying tu tʽing-tong. <sup>26</sup> Hweh-jün yiu do-do di-cing, s-teh lao-kæn-li-go di-kyi yiao-dong; long-tsong meng teng-z kʽæ-de, kôh-nying-go liao-kʽao tu tʽeng-lôh-de.

<sup>25</sup> 半夜过<u>保罗</u>等西拉来的祷告，唱诗赞美神明。箇星犯人都听东。<sup>26</sup> 忽然有大大地震，使得牢监里个地基摇动。拢总门登时开了，各人个镣铐都褪落了。

<sup>27</sup> S-nyüoh-s diao-kao-cün-læ, kʽen-kyin lao-kæn-go meng tu kʽæ-de, dao-z væn-nying yi-kying dao-tseo, ziu bah-cʽih tao læ, iao zi zing si. <sup>28</sup> Pao-lo hyiang-hyiang eo, z-ka wô, “M-nao zi ʽæ zi: ah-lah long-tsong læ-tong.” <sup>29</sup> *S-nyüoh-s* ziu eo nying do liang læ, deh-jün tseo-tsing-kyʽi, gwah-gwah-teo boh-tao Pao-lo Si-lah-go min-zin; <sup>30</sup> ling gyi-lah cʽih, wô, “Sin-sang, ngô kæ dza tso hao teh-djôh kyiu?” <sup>31</sup> Gyi-lah wô, “Yüong siang-sing Cü Yiæ-su Kyi-toh, ng teng ʽo-kô tu hao teh-djôh kyiu.” <sup>32</sup> Ziu pô Cü-go dao-li wô hyiang gyi dao, teng gyi oh-li-go cong-nying. <sup>33</sup> Tông-z yia li-hyiang *s-nyüoh-s* gyiang-gyiang keh liang nying-go sông-ʽeng; ping-tsʽia gyi-zi teng ʽo-kô lih-kʽeh ziu si-li. <sup>34</sup> Ziu be gyi-lah tseo-zông zi-go oh-li, pa-cʽih ʽô-væn tsʽing *gyi*: gyi-zi teng ʽo-kô siang-sing Jing-ming, hwun-hwun-hyi-hyi.

<sup>27</sup> 司狱司调觉转来，看见牢监个门都开了，道是犯人已经逃走，就拔出刀来，要自寻死。<sup>28</sup> <u>保罗</u>响响讴，是介话：「呒得好自害自。阿拉拢总来东。」<sup>29</sup> 司狱司就讴人驮亮来，突然走进去，刮刮抖伏倒<u>保罗</u>、西拉个面前。<sup>30</sup> 领其拉出，话：「先生，我该咋做好得着救？」<sup>31</sup> 其拉话：「用相信主<u>耶稣</u> <u>基督</u>，尔等和家都好得着救。」<sup>32</sup> 就把主个道理话向其道，等其屋里个众人。<sup>33</sup> 当时夜里向司狱司滰滰箇两人个伤痕。并且其自等和家立刻受洗礼。<sup>34</sup> 就陪其拉走上自个屋里，摆出下饭请其。其自等和家相信神明，欢欢喜喜。

<sup>35</sup> Tao-leh tʽin-liang, kwun-fu tsʽa ngô-yüoh *tao* *s-nyüoh-s* *u-sen*, wô, “Hao fông-cʽih keh liang-go nying.” <sup>36</sup> S-nyüoh-s ziu pô keh-go shih-wô tʽong-cü Pao-lo, “Kwun-fu tsʽa nying wô hao fông ng-lah; næn-kæn ng-lah hao tseo-cʽih, en-en-sing-sing kyʽi.” <sup>37</sup> Pao-lo teng gyi-lah wô, “Ah-lah z-go Lo-mô nying, m-neh ding-ze-ko, wa we læ cong-nying min-zin tang ah-lah, yi kyʽih-lôh lao-kæn-li; næn-kæn iao s-ʽô fông ah-lah cʽih ma? *Keh* *z* tön-tön s-feh-teh-go; iao gyi-zi læ be ah-lah cʽih.” <sup>38</sup> Ngô-yüoh pô keh-sing shih-wô we-pao kwun-fu. *Kwun-fu* tʽing-meng gyi-lah z Lo-mô nying, kyʽih-hoh-de; <sup>39</sup> ziu læ kyʽün gyi-lah, be gyi-lah cʽih, gyiu gyi li-kʽæ keh-go zing-li. <sup>40</sup> *Keh* *liang-go* *nying* tseo-cʽih lao-kæn, tseo-tsing Li-ti-üô-go *oh-li*; kyin-leh hyüong-di, kyʽün-kyʽün gyi-lah, ziu kyʽi-de.

<sup>35</sup> 到了天亮，官府差衙役到司狱司乌碎，话：「好放出箇两个人。」<sup>36</sup> 司狱司就把箇个说话通知<u>保罗</u>：「官府差人话好放尔拉。难间尔拉好走出，安安心心去。」<sup>37</sup> <u>保罗</u>等其拉话：「阿拉是个<u>罗马</u>人，呒得定罪过，还会来众人面前打阿拉，又挈落牢监里。难间要私下放阿拉出吗？箇是断断使弗得个。要其自来陪阿拉出。」<sup>38</sup> 衙役把箇星说话回报官府。官府听闻其拉是<u>罗马</u>人，吃𢞕了。<sup>39</sup> 就来劝其拉，陪其拉出，求其离开箇个城里。<sup>40</sup> 箇两个人走出牢监，走进<u>吕底亚</u>个屋里。见了兄弟，劝劝其拉，就去了。

---

### Sd. XVII.

GYI-LAH kying-ko En-fi-po-li teng Üô-po-lo-nyi-üô, ziu tao Tʽiah-sah-lo-nyi-kyüô: keh-deo yiu Yiu-tʽa nying-go jü-we-dông. <sup>2</sup> Pao-lo tsiao lao-li tseo-tsing-kyʽi, ih-lin ko-leh sæn-go en-sih-nyih kông Sing-shü peh gyi-lah tʽing. <sup>3</sup> Gyi læ-tih ka-shih, ming-ming kʽao-jih Kyi-toh tông-kæ ziu næn, si-ts tsæ weh-cün-læ; yi *wô*, “Ngô sô djün peh ng-lah go Yiæ-su, ziu-z Kyi-toh.” <sup>4</sup> Nen-cong yiu kyi-go nying peh gyi kyʽün-sing-de, ziu tsʽing-gying Pao-lo teng Si-lah; wa-yiu gyin-sing-go Hyi-lah nying ih-do-dziao; wa-yiu kwe-djong-go nyü-nying feh siao.

其拉经过<u>暗妃波里</u>等<u>亚波罗尼亚</u>，就到<u>帖撒罗尼迦</u>。箇头有<u>犹太</u>人个聚会堂。<sup>2</sup> <u>保罗</u>照老例走进去，一连过了三个安息日讲圣书拨其拉听。<sup>3</sup> 其来的解说，明明靠实<u>基督</u>当该受难，死仔再活转来。又话：「我所传拨尔拉个<u>耶稣</u>，就是<u>基督</u>。」<sup>4</sup> 内中有几个人拨其劝醒了，就亲近<u>保罗</u>等西拉。还有虔心个<u>希腊</u>人一大潮。还有贵重个女人弗少。

<sup>5</sup> Dæn-z feh siang-sing-go Yiu-tʽa nying sang tu-gyi-sing, eo z-min-zông kyi-go vu-la, ziu yiao-long ih-do-dziao nying, tsʽao-lön zing-li; deh-jün tao Yiæ-seng oh-lô, iao do gyi-lah nying cʽih-læ peh pah-sing. <sup>6</sup> Pʽong-feh-djôh, ziu tʽo-leh Yiæ-seng teng kyi-go hyüong-di kyʽi kyin kwun, wæ-wæ-hyiang wô, “Keh-sing fæn-lön tʽin-ʽô cü-kwu yia tao dông-deo læ-de; <sup>7</sup> Yiæ-seng *wa* we siu-liu gyi: keh-sing nying tu z we-be Kæ-sah-go “ʽao-ling ka tso, wô yiu bih-go wông-ti, Yiæ-su.” <sup>8</sup> Cong-nying teng kwun-fu tʽing-meng keh-sing z-ken, ziu be gyi kyʽih-hoh. <sup>9</sup> *Kwun-fu* peh Yiæ-seng teng keh yü-to-go nying cʽü-pao, ziu fông gyi cʽih.

<sup>5</sup> 但是弗相信个<u>犹太</u>人生妒忌心，讴市面上几个无赖，就摇拢一大潮人，吵乱城里。突然到<u>耶孙</u>屋落，要驮其拉人出来拨百姓。<sup>6</sup> 碰弗着，就拖勒<u>耶孙</u>等几个兄弟去见官，怀怀响话：「箇星反乱天下主顾也到荡头来了。<sup>7</sup> <u>耶孙</u>还会收留其。箇星人都是违背<u>该撒</u>个号令介做，话有别个皇帝，<u>耶稣</u>。」<sup>8</sup> 众人等官府听闻箇星事干，就被其吃𢞕。<sup>9</sup> 官府拨<u>耶孙</u>等箇余多个人取保，就放其出。

<sup>10</sup> Hyüong-di lih-kʽeh song Pao-lo Si-lah tông-yia tao Pi-li-üô kyʽi: ih tseo-tao, ziu tao Yiu-tʽa nying-go jü-we-dông-li kyʽi. <sup>11</sup> Keh-sing *Yiu-tʽa* nying hao-jü læ Tʽiah-sah-lo-nyi-kyüô cü-kwu; ing-we gyi-lah ih-sing dzing-nyün tsih-ziu dao-li, nyih-nyih kʽao-kyiu Sing-shü, ko-jün yiu ka z-ken feh. <sup>12</sup> Keh-lah nen-cong yiu hyü-to siang-sing-de; wa-yiu Hyi-lah kwe-djong-go nyü-nying teng nen-nyüing yia feh siao.

<sup>10</sup> 兄弟立刻送<u>保罗</u>、西拉当夜到<u>庇哩亚</u>去。一走到，就到<u>犹太</u>人个聚会堂里去。<sup>11</sup> 箇星<u>犹太</u>人好如来<u>帖撒罗尼迦</u>主顾，因为其拉一心情愿接受道理，日日考究圣书，果然有介事干弗。<sup>12</sup> 箇拉内中有许多相信了。还有<u>希腊</u>贵重个女人等男𭑸也弗少。

<sup>13</sup> Keh-sing Tʽiah-sah-lo-nyi-kyüô Yiu-tʽa nying teh-cü Pao-lo læ Pi-li-üô djün Jing-ming-go dao-li, ziu tseo-læ, keh-deo yi tsʽao-lön pah-sing. <sup>14</sup> Hyüong-di lih-kʽeh eo Pao-lo hyiang hæ-kʽeo ka kyʽi: tsih-yiu Si-lah Di-mo-tʽa dzing-gyiu deng læ keh-deo. <sup>15</sup> Be Pao-lo cü-kwu ling gyi ih-dzih tao Yüô-tin: Pao-lo feng-fu gyi-lah eo Si-lah Di-mo-tʽa soh-soh læ; gyi-lah ziu kyü-de.

<sup>13</sup> 箇星<u>帖撒罗尼迦</u> <u>犹太</u>人得知<u>保罗</u>来<u>庇哩亚</u>传神明个道理，就走来，箇头又吵乱百姓。<sup>14</sup> 兄弟立刻讴<u>保罗</u>向海口介去。只有西拉、<u>提摩太</u>仍旧庉来箇头。<sup>15</sup> 陪<u>保罗</u>主顾领其一直到<u>雅典</u>。<u>保罗</u>吩咐其拉讴西拉、<u>提摩太</u>速速来。其拉就归了。

<sup>16</sup> <sup>\[1\]</sup>PAO-LO læ Yüô-tin teng gyi kæn, kʽen-kyin <sup>\[2\]</sup>mun zing-li tu z nyi-su-moh-tiao, sing-li ziu dziah-kyih-de. <sup>17</sup> Sô-yi læ jü-we-dông teng Yiu-tʽa nying teng gyin-sing cü-kwu dô-kô bin-leng; wa-yiu me-nyih læ z-min-zông teng sô pʽong-djôh-go cü-kwu *yia* *z-ka*.

<sup>16</sup> <u>保罗</u>来<u>雅典</u>等其间<sup>\[1\]</sup>，看见满城里都是泥塑木雕<sup>\[2\]</sup>，心里就着急了。<sup>17</sup> 所以来聚会堂等<u>犹太</u>人等虔心主顾大家辩论。还有每日来市面上等所碰着个主顾也是介。

<sup>\[1\] Y. ʽE. 54. 耶（稣）后（头）54（年）。（原注）</sup>

<sup>\[2\] *ʽÔh* *wô*, ʽeh-zing-li tu cün-meng kong-vong nyi-su-moh-tiao. 或话，合城里都专门供奉泥塑木雕。（原注）</sup>

<sup>18</sup> Yiu kyi-go Yi-pe-kwu-lo teng Z-to-üô-go doh-shü-nying pæn-poh gyi. Yiu-teh-go wô, “Keh <sup>\[1\]</sup>to-kông-to-wô cü-kwu iao-siang kông soh-go?” Yiu-teh-go *wô*, “Gyi ôh-ziang z djün nga-koh bu-sah go:” ing-we *Pao-lo* djün Yiæ-su teng tsæ-weh-go dao-li peh gyi-lah. <sup>19</sup> *Cong-nying* ziu pô gyi ling tao <sup>\[2\]</sup>Üô-liah-pô-kwu, z-ka wô, “Ng sô kông-go sing-sin dao-li ah-lah kʽo-yi hyiao-teh feh? <sup>20</sup> Ing-we ng yiu kyi-yiang hyi-gyi z-ken tseo-tsing ah-lah ng-to: sô-yi ah-lah iao hyiao-teh tao-ti z dza-go i-s.” <sup>21</sup> (Keh-sing cong Yüô-tin nying teng deng læ keh-deo cʽih-meng-nying feh kwun bih-yiang z-ken, tæn hwun-hyi kyʽi kông-kông tʽing-tʽing sing-sin ʽông-dzing.)

<sup>18</sup> 有几个<u>以彼古罗</u>等<u>士多亚</u>个读书人扳驳其。有得个话：「箇多讲多话主顾<sup>\[1\]</sup>要想讲啥个？」有得个话：「其恶像是传外国菩萨个。」因为<u>保罗</u>传<u>耶稣</u>等再活个道理拨其拉。<sup>19</sup> 众人就把其领到<u>亚略巴古</u><sup>\[2\]</sup>，是介话：「尔所讲个新鲜道理阿拉可以晓得弗？<sup>20</sup> 因为尔有几样稀奇事干走进阿拉耳朵。所以阿拉要晓得到底是咋个意思。」<sup>21</sup> （箇星众<u>雅典</u>人等庉来箇头出门人弗管别样事干，单欢喜去讲讲听听新鲜行情。）

<sup>\[1\] *ʽÔh* *wô*, ʽô-tsôh pʽe-ts. 或话，下作坯子。（原注）</sup>

<sup>\[2\] *Ziu-z*, Üô-liah sæn. 就是，<u>亚略</u>山。（原注）</sup>

<sup>22</sup> Pao-lo lih læ Üô-liah-pô-kwu cong-nyiang, z-ka wô, “Cong-we Yüô-tin nying, ngô kʽen ng-lah yiang-yiang z-ken z ting kying-djong bu-sah go. <sup>23</sup> Ing-we ngô dzæ-s tseo-ko, kʽen-kʽen ng-lah <sup>\[1\]</sup>sô pa-go bu-sah, pʽong-djôh ih-go tsi-dæn yiu z sia-tih, wô, ‘VI SIH-TS JING.’ Næn-kæn ng-lah feh hyiao-teh-go *wa* we kong-vong Gyi, keh-we *Jing-ming*, ngô ziu djün peh ng-lah *hyiao-teh*. <sup>24</sup> Keh-we zao yü-dziu teng gyi li-deo væn-veh go Jing-ming, Gyi kyi-jün z tʽin-di-go Cü-tsæ, ziu feh deng læ *nying-go* siu sô kyʽi-go miao-yü-li; <sup>25</sup> yia feh-z nying-go siu neng-keo kong-ing Gyi, *ôh-ziang* yiu soh-go kyʽüih-siao-dziang-tön; z Gyi-zi s weh-ming, seng-kyʽi, teng væn-pah tong-si, peh long-tsong nying. <sup>26</sup> Gyi dzong ih-go keng-mah zao-cʽih væn-koh-go nying hao deng læ kôh-tao-cʽü di min-teng; ping-tsʽia pô yü-sin ʽæn-ding-go z-ʽeo, teng gyi-lah sô deng-go ts-ka, tu cü-dziu-hao: <sup>27</sup> iao gyi-lah zing-zing keh-we Cü, ʽôh-tsia moh-læ-moh-kyʽi we zing-djôh Gyi; jün-r Gyi *jih-dzæ* z li ah-lah kôh-nying feh yün. <sup>28</sup> Ing-we ah-lah yiu weh-ming, we ʽang-dong, læ-tong tso-nying, tu z kʽao-djôh Gyi; ziang ng-lah zi tso s cü-kwu yiu-sing wô, ‘Ah-lah tu z Gyi sang-go.’ <sup>29</sup> Kyi-jün z Jing-ming sang-go, ah-lah ziu feh tông-kæ tsʽeng Jing-ming-go tʽi-tsih z ziang kying-ts, nying-ts, zah-deo, be nying-go siu-dön teng ling-kyʽiao sô tiao-kʽeh-go. <sup>30</sup> *Yi-zin* feh ming-bah-go z-shü Jing-ming z ngæn-kʽæ-ngæn-pi; dæn-z yin-dzæ feng-fu kôh-tao-kôh-cʽü væn-pah nying tu iao we-sing-cün-i: <sup>31</sup> ing-we Gyi yi-kying ʽæn ih-go nyih-ts, iao tʽôh Gyi sô ding-kwe-go Nying, tsiao tsing-dzih pʽun-tön shü-kæn-zông; keh-lah peh Gyi si-ts tsæ weh-cün-læ, s-teh cong-nying hao siang-sing.”

<sup>22</sup> <u>保罗</u>立来<u>亚略巴古</u>中央，是介话：「众位<u>雅典</u>人，我看尔拉样样事干是顶敬重菩萨个。<sup>23</sup> 因为我才始走过，看看尔拉所拜个菩萨<sup>\[1\]</sup>，碰着一个祭坛有字写的，话：『未识之神。』难间尔拉弗晓得个还会供奉其，箇位神明，我就传拨尔拉晓得。<sup>24</sup> 箇位造宇宙等其里头万物个神明，其既然是天地个主宰，就弗庉来人个手所起个庙宇里。<sup>25</sup> 也弗是人个手能够供应其，恶像有啥个缺少长短。是其自赐活命，生气，等凡百东西，拨拢总人。<sup>26</sup> 其从一个根脉造出万国个人好庉来各到处地面顶。并且把预先限定个时候，等其拉所庉个址界，都铸就好。<sup>27</sup> 要其拉寻寻箇位主，或者摸来摸去会寻着其。然而其实在是离阿拉各人弗远。<sup>28</sup> 因为阿拉有活命，会行动，来东做人，都是靠着其。像尔拉自做诗主顾有星话：『阿拉都是其生个。』<sup>29</sup> 既然是神明生个，阿拉就弗当该忖神明个体质是像金子，银子，石头，被人个手段等灵巧所雕刻个。<sup>30</sup> 以前弗明白个时世神明是眼开眼闭。但是现在吩咐各到各处凡百人都要回心转意。<sup>31</sup> 因为其已经限一个日子，要托其所定规个人，照正直判断世间上。箇拉拨其死仔再活转来，使得众人好相信。」

<sup>\[1\] *ʽÔh* *wô*, pa bu-sah go z-ken. 或话，拜菩萨个事干。（原注）</sup>

<sup>32</sup> *Keh-sing* *nying* tʽing-meng si-ts tsæ weh-cün-læ-go shih-wô, yiu-sing cʽü-siao; yiu-sing wô, “Ah-lah tsæ tʽing ng kông keh-go z-ken.” <sup>33</sup> Pao-lo ziu-z-ka dzong gyi-lah cong-nyiang ka kyʽi-de. <sup>34</sup> Yiu kyi-go keng-djôh gyi, siang-sing-de: nen-cong yiu Üô-liah-pô-kwu nying Tiu-nyi-siu, teng ih-go nyü-nying ming-z kyiao-leh Da-mô-li, wa-yiu kyi-go nying teng gyi dong-de.

<sup>32</sup> 箇星人听闻死仔再活转来个说话，有星取笑。有星话：「阿拉再听尔讲箇个事干。」<sup>33</sup> <u>保罗</u>就是介从其拉中央介去了。<sup>34</sup> 有几个跟着其，相信了。内中有<u>亚略巴古</u>人<u>丢尼修</u>，等一个女人名字叫勒<u>大马哩</u>，还有几个人等其同队。

---

### Sd. XVIII.

KEH-SING z-ken ʽeo-deo Pao-lo li-kʽæ Yüô-tin, tseo tao Ko-ling-to. <sup>2</sup> Pʽong-djôh ih-go Yiu-tʽa nying, ming-z kyiao-leh Üô-kyü-lah, z sang læ Peng-tu go; gyi teng lao-nyüing Pah-kyi-lah kông-kông dzong Yi-da-li ka læ, ing-we Keh-lao-tiu cʽih ʽao-ling eo long-tsong Yiu-tʽa nying li-kʽæ Lo-mô *kying-dzing*; *Pao-lo* tao gyi-lah u-sen læ. <sup>3</sup> Ing-we z tso-yiang siu-nyi, sô-yi deng læ gyi-lah oh-li tso sang-weh: gyi-lah z tso tsiang-bong we nyih go. <sup>4</sup> *Pao-lo* me-vong en-sih-nyih læ jü-we-dông-li kông dao-li, kyʽün-kyʽün Yiu-tʽa teng Hyi-lah nying.

箇星事干后头<u>保罗</u>离开<u>雅典</u>，走到<u>哥林多</u>。<sup>2</sup> 碰着一个<u>犹太</u>人，名字叫勒<u>亚居拉</u>，是生来<u>本都</u>个。其等老𭑸<u>百基拉</u>刚刚从<u>以大利</u>介来。因为<u>革老丢</u>出号令讴拢总<u>犹太</u>人离开<u>罗马</u>京城。<u>保罗</u>到其拉乌碎来。<sup>3</sup> 因为是做样手艺，所以庉来其拉屋里做生活。其拉是做帐篷为业个。<sup>4</sup> <u>保罗</u>每逢安息日来聚会堂里讲道理，劝劝<u>犹太</u>等<u>希腊</u>人。

<sup>5</sup> Teng-tao Si-lah Di-mo-tʽa dzong Mô-gyi-teng ka læ, Pao-lo sing-li dziah-kyih, teng Yiu-tʽa nying tso te-tsing Yiæ-su z Kyi-toh. <sup>6</sup> Yiu-tʽa nying yi pæn-poh yi kông sih-doh-go shih-wô, *Pao-lo* ziu tʽeo-tʽeo i-zông, teng gyi-lah wô, “Ng-lah hyüih kwe peh ng-zi-go deo-zông; ngô z ken-zing-go: dzong-kying-yi-ʽeo ngô tao bih-koh-nying u-sen kyʽi-de.” <sup>7</sup> Ziu li-kʽæ keh-deo, tseo-tsing ih-veng nying-kô, ming-z kyiao-leh Yiu-z-tu, z kying-djong Jing-ming go cü-kwu: gyi-go oh-lô teng jü-we-dông tʽih-kah-pih. <sup>8</sup> Kwun jü-we-dông go Keh-li-z-pu *zi* teng ʽo-kô tu siang-sing Cü: Ko-ling-to nying tʽing-meng *keh-go* *dao-li* siang-sing ziu si-li go, yia yiu hyü-to.

<sup>5</sup> 等到西拉、<u>提摩太</u>从<u>马其顿</u>介来，<u>保罗</u>心里着急，等<u>犹太</u>人做对证<u>耶稣</u>是<u>基督</u>。<sup>6</sup> <u>犹太</u>人又扳驳又讲亵渎个说话，<u>保罗</u>就㪗㪗衣裳，等其拉话：「尔拉血归拨尔自个头上。我是干净个。从今以后我到别国人乌碎去了。」<sup>7</sup> 就离开箇头，走进一份人家，名字叫勒<u>犹士都</u>，是敬重神明个主顾。其个屋落等聚会堂铁隔壁。<sup>8</sup> 管聚会堂个<u>革哩士布</u>自等和家都相信主。<u>哥林多</u>人听闻箇个道理相信受洗礼个，也有许多。

<sup>9</sup> Yia-tao Pao-lo kʽen-kyin hyin-ling, Cü teng gyi wô, “Hao-vong pʽô; ng yüong kông, ih-ngæn m-nao hyih-kʽeo: <sup>10</sup> Ngô teng ng dô-kô læ-tong, m-nying we ʽô-siu ʽæ ng; keh-go zing-li Ngô yiu hyü-to pah-sing læ-tong.” <sup>11</sup> Gyi ziu deng-lôh *keh-deo* ih-nyin ling loh-ko yüih, læ gyi-lah cong-nyiang kông Jing-ming-go dao-li.

<sup>9</sup> 夜到<u>保罗</u>看见显灵，主等其话：「好甮怕。尔用讲，一眼呒得好歇口。<sup>10</sup> 我等尔大家来东，呒人会下手害尔。箇个城里我有许多百姓来东。」<sup>11</sup> 其就庉落箇头一年零六个月，来其拉中央讲神明个道理。

<sup>12</sup> <sup>\[1\]</sup>Kyüô-liu tso Üô-kæ-üô tsong-toh z-ʽeo, Yiu-tʽa nying tsæn-zi kyʽi kong-kyih Pao-lo, l̆a gyi tao fah-dông-zông, wô, <sup>13</sup> “Keh-go nying kyʽün cong-nying feh tsiao lih-fah pa Jing-ming.” <sup>14</sup> Pao-lo tang-tsiang kʽæ kʽeo, Kyüô-liu ziu teng Yiu-tʽa nying wô, “Ziah-z yiu feh kong-dao, kæn-tiao-go en-gyin, ngô meng-veng kæ næ-sing *tʽing* ng-lah Yiu-tʽa nying. <sup>15</sup> Ziah kông-tao bin-leng dao-li, ming-z, teng ng-lah-go lih-fah, ng-lah zi kyʽi li-cʽü; ngô z feh iao pʽun-tön keh-sing z-ken go.” <sup>16</sup> Ziu ken gyi-lah cʽih fah-dông-zông. <sup>17</sup> Cong Hyi-lah nying cô kwun jü-we-dông go Sô-di-nyi, læ fah-dông-zin tang gyi. Keh-sing z-ken Kyüô-liu ih-ngæn feh kwun-tsiang.

<sup>12</sup> <u>迦流</u>做<u>亚该亚</u>总督时候<sup>\[1\]</sup>，<u>犹太</u>人斩齐去攻击<u>保罗</u>，拉其到法堂上，话：<sup>13</sup> 「箇个人劝众人弗照律法拜神明。」<sup>14</sup> <u>保罗</u>打账开口，<u>迦流</u>就等<u>犹太</u>人话：「若是有弗公道，奸刁个案件，我门份该耐心听尔拉<u>犹太</u>人。<sup>15</sup> 若讲到辩论道理，名字，等尔拉个律法，尔拉自去理取。我是弗要判断箇星事干个。」<sup>16</sup> 就赶其拉出法堂上。<sup>17</sup> 众<u>希腊</u>人揸管聚会堂个<u>所提尼</u>，来法堂前打其。箇星事干<u>迦流</u>一眼弗管账。

<sup>\[1\] Y. ʽE. 55. 耶（稣）后（头）55（年）。（原注）</sup>

<sup>18</sup> PAO-LO yi deng-zông hao-kyi nyih, ziu bih-kʽæ keh-sing hyüong-di, kʽæ jün s tao Jü-li-üô: Pah-kyi-lah teng Üô-kyü-lah dong-de *kyʽi*: læ Kyin-keh-li tsin deo-fah, ing-we yiu nyün-sing hyü-ko-de. <sup>19</sup> Tao-leh Yi-feh-sô, *Pao-lo* peh keh liang-go nying deng læ keh-deo: gyi-zi tseo-tsing jü-we-dông, kông dao-li peh Yiu-tʽa nying tʽing. <sup>20</sup> Gyi-lah tsʽing gyi dô-kô to deng-deng, gyi feh kʽeng; <sup>21</sup> ziu bih-kʽæ gyi-lah, wô, “Ngô tsong iao tao Yiæ-lu-sah-leng *kyʽi* siu keh kwʽa-tao-go tsih-kʽeng: Jing-ming ziah-z kʽeng-go, ngô we cün-læ tsæ kʽen ng-lah.” Ziu dzong Yi-feh-sô kʽæ jün, <sup>22</sup> <sup>\[1\]</sup>tao-leh Kæ-sah-li-üô ziu zông *Yiæ-lu-sah-leng* kyʽi mông-mông kyiao-we; *ʽeo-deo* tseo-lôh tao En-di-ah kyʽi.

<sup>18</sup> <u>保罗</u>又庉上好几日，就别开箇星兄弟，开船驶到<u>叙利亚</u>。<u>百基拉</u>等<u>亚居拉</u>同队去。来<u>坚革哩</u>剪头发，因为有愿心许过了。<sup>19</sup> 到了<u>以弗所</u>，<u>保罗</u>拨箇两个人庉来箇头。其自走进聚会堂，讲道理拨<u>犹太</u>人听。<sup>20</sup> 其拉请其大家多庉庉，其弗肯。<sup>21</sup> 就别开其拉，话：「我总要到<u>耶路撒冷</u>去守箇快到个节肯。神明若是肯个，我会转来再看尔拉。」就从<u>以弗所</u>开船，<sup>22</sup> 到了<u>该撒利亚</u>就上<u>耶路撒冷</u>去望望教会<sup>\[1\]</sup>。后头走落到<u>安提阿</u>去。

<sup>\[1\] Y. ʽE. 56. 耶（稣）后（头）56（年）。（原注）</sup>

<sup>23</sup> *Læ* *keh-deo* deng-zông kyi-z, yi dong-sing, a-tsʽ-jü tseo-ko Kyüô-lah-tʽa teng Feh-li-kyüô di-fông, kyin-kwu cong meng-du-go sing.

<sup>23</sup> 来箇头庉上几时，又动身，挨次序走过<u>加拉太</u>等<u>弗吕家</u>地方，坚固众门徒个心。

<sup>24</sup> Yiu ih-go Yiu-tʽa nying ming-z kyiao-leh Üô-po-lo, z sang læ Üô-lih-sæn-tʽa go, gyi nying yiu kʽeo-dzæ, Sing-shü yi tʽong-tʽeo, tao Yi-feh-sô læ. <sup>25</sup> Keh-go nying yi-kying ʽôh-jih Cü-go dao-li; ing-we yiu nyih-sing, keh-lah ts-si kông Cü-go z-ken kao-hyüing *nying-kô*: z tsih hyiao-teh Iah-ʽen-go si-li. <sup>26</sup> Gyi ziu læ jü-we-dông-li fông-tæn kyʽi kông. Üô-kyü-lah teng Pah-kyi-lah tʽing-meng-ts, ziu liu gyi kyü-kyʽi, gyi-lah ka-shih Jing-ming-go dao-li peh gyi tʽing yü-kô ts-si. <sup>27</sup> ʽEo-deo, Üô-po-lo sing-siang iao tao Üô-kæ-üô kyʽi, cong hyüong-di yia kyʽün *gyi* *kyʽi*, sia sing eo *keh-deo* meng-du tsih-ziu gyi. Kyi-jün tseo-tao, gyi do-nyiang pông-dzu keh-sing kʽao-djôh eng-we siang-sing-go nying. <sup>28</sup> Ing-we gyi læ cong-nying-go min-zin hyüih-sing poh-tao keh-sing Yiu-tʽa nying, yüong Sing-shü piao-ming Yiæ-su z Kyi-toh.

<sup>24</sup> 有一个<u>犹太</u>人名字叫勒<u>亚波罗</u>，是生来<u>亚力山太</u>个，其人有口才，圣书又通透，到<u>以弗所</u>来。<sup>25</sup> 箇个人已经学习主个道理。因为有热心，箇拉仔细讲主个事干教训人家。是只晓得<u>约翰</u>个洗礼。<sup>26</sup> 其就来聚会堂里放胆去讲。<u>亚居拉</u>等<u>百基拉</u>听闻仔，就留其归去，其拉解说神明个道理拨其听愈加仔细。<sup>27</sup> 后头，<u>亚波罗</u>心想要到<u>亚该亚</u>去，众兄弟也劝其去，写信讴箇头门徒接受其。既然走到，其大样帮助箇星靠着恩惠相信个人。<sup>28</sup> 因为其来众人个面前血心驳倒箇星<u>犹太</u>人，用圣书表明<u>耶稣</u>是<u>基督</u>。

---

### Sd. XIX.

ÜÔ-PO-LO læ Ko-ling-to z-ʽeo, Pao-lo yi-kying dzong zông-lu ka tseo-ko, tao Yi-feh-sô læ. Pʽong-djôh kyi-go meng-du, <sup>2</sup> ziu meng gyi-lah wô, “Ng-lah siang-sing z-ʽeo ziu-leh Sing-Ling feh?” Gyi-lah teng gyi wô, “Sing-Ling yiu *s-lôh-læ* m̆-teh, ah-lah feh-zing tʽing-meng-ko.” <sup>3</sup> *Pao-lo* teng gyi-lah wô, “Ka-ni, ng-lah ziu soh-go si-li?” Gyi-lah wô, “Iah-ʽen-go si-li.” Pao-lo ziu wô, “Iah-ʽen z ʽang we-sing-cün-i-go si-li, eo pah-sing siang-sing ʽeo-jü gyi-zi læ-go Cü-kwu, ziu-z Kyi-toh Yiæ-su.” <sup>5</sup> Gyi-lah tʽing-meng-ts ziu vong Cü Yiæ-su-go ming-deo ziu si-li. <sup>6</sup> Pao-lo siu en-en, Sing-Ling ziu ling-djôh gyi-lah; gyi-lah *tông-z* we kông kôh-cʽü tʽu-wô, teng mi-læ z-ken. <sup>7</sup> Long-tsong da-iah yiu jih-nyi-go nying.

<u>亚波罗</u>来<u>哥林多</u>时候，<u>保罗</u>已经从上路介走过，到<u>以弗所</u>来。碰着几个门徒，<sup>2</sup> 就问其拉话：「尔拉相信时候受了圣灵弗？」其拉等其话：「圣灵有赐落来呒得，阿拉弗曾听闻过。」<sup>3</sup> <u>保罗</u>等其拉话：「介呢，尔拉受啥个洗礼？」其拉话：「<u>约翰</u>个洗礼。」<u>保罗</u>就话：「<u>约翰</u>是行回心转意个洗礼，讴百姓相信后如其自来个主顾，就是<u>基督</u> <u>耶稣</u>。」<sup>5</sup> 其拉听闻仔就奉主<u>耶稣</u>个名头受洗礼。<sup>6</sup> <u>保罗</u>手按按，圣灵就临着其拉。其拉当时会讲各处土话，等未来事干。<sup>7</sup> 拢总大约有十二个人。

<sup>8</sup> *Pao-lo* tseo-tsing jü-we-dông fông-tæn læ-tih kông; yiu sæn-ko yüih kong-fu nyi-leng Jing-koh-go z-ken, kyʽün-kyʽün *nying-kô*. <sup>9</sup> <sup>\[1\]</sup>Yiu kyi-go nying sing-dziang zah-ngang feh siang-sing, læ cong-nying min-zin pông-hwe keh-go dao-li; *Pao-lo* ziu li-kʽæ gyi-lah, yia eo-cʽih meng-du, *zi* nyih-nyih læ ih-go Tʽe-lah-nu-go shü-vông-li bin-leng dao-li. <sup>10</sup> Keh-cong-ka yiu liang nyin; s-teh long-tsong deng læ Üô-si-üô go cü-kwu, feh-leng Yiu-tʽa Hyi-lah nying, tu tʽing-meng Cü Yiæ-su-go dao-li.

<sup>8</sup> <u>保罗</u>走进聚会堂放胆来的讲。有三个月工夫议论神国个事干，劝劝人家。<sup>9</sup> 有几个人心肠石硬弗相信<sup>\[1\]</sup>，来众人面前谤毁箇个道理。<u>保罗</u>就离开其拉，也讴出门徒，自日日来一个<u>推喇奴</u>个书房里辩论道理。<sup>10</sup> 箇种介有两年。使得拢总庉来<u>亚西亚</u>个主顾，弗论<u>犹太</u>、<u>希腊</u>人，都听闻主<u>耶稣</u>个道理。

<sup>\[1\] Y. ʽE. 57. 耶（稣）后（头）57（年）。（原注）</sup>

<sup>11</sup> Jing-ming tʽôh Pao-lo-go siu tso-cʽih kah-nga-go gyi-z: <sup>12</sup> zing-ts-ü pô siu-kying, ʽôh-tsia yü-gyüing, dzong Pao-lo-go sing-zông do tao bing-nying-go u-sen, gyi-go bing ziu tʽeh-diao-de, ôh-kyü ziu tseo-cʽih-de.

<sup>11</sup> 神明托<u>保罗</u>个手做出格外个奇事。<sup>12</sup> 甚至于把手巾，或者围裙，从<u>保罗</u>个身上驮到病人个乌碎，其个病就脱掉了，恶鬼就走出了。

<sup>13</sup> <sup>\[1\]</sup>Keh-sing tseo-kông-wu ken kyü we nyih go Yiu-tʽa nying, yiu kyi-go læ keh-sing ôh-kyü vu-tih-go cü-kwu sing-zông eo Cü Yiæ-su-go ming-deo, wô, “Ah-lah tʽôh Pao-lo sô djün-go Yiæ-su, feng-fu ng *tseo-cʽih-kyʽi*.” <sup>14</sup> Yiu ih-go Yiu-tʽa tsi-s-deo Z-kyi-wô yiu tsʽih-go ng-ts z-ka tso-fah. <sup>15</sup> Ôh-kyü we-teh, z-ka wô, “Yiæ-su ngô hyiao-teh-go, Pao-lo ngô yia nying-teh-go; dæn-z ng-lah z soh-go nying?” <sup>16</sup> Ôh-kyü vu-tih-go nying ziu tʽiao-ko-kyʽi, tang-ba gyi, cü-voh gyi; s-teh gyi-lah cʽih-poh ziu-sông dao-cʽih keh-go oh-lô.

<sup>13</sup> 箇星走江湖赶鬼为业个<u>犹太</u>人<sup>\[1\]</sup>，有几个来箇星恶鬼附的个主顾身上讴主<u>耶稣</u>个名头，话：「阿拉托<u>保罗</u>所传个<u>耶稣</u>，吩咐尔走出去。」<sup>14</sup> 有一个<u>犹太</u>祭司头<u>士基华</u>有七个儿子是介做法。<sup>15</sup> 恶鬼回答，是介话：「<u>耶稣</u>我晓得个，<u>保罗</u>我也认得个。但是尔拉是啥个人？」<sup>16</sup> 恶鬼附的个人就跳过去，打败其，制服其。使得其拉出膊受伤逃出箇个屋落。

<sup>\[1\] Y. ʽE. 58. 耶（稣）后（头）58（年）。（原注）</sup>

<sup>17</sup> Deng læ Yi-feh-sô go Yiu-tʽa Hyi-lah nying tu teh-cü keh-kyʽi z-ken; ziu long-tsong pʽô-gyü; Cü Yiæ-su-go ming-deo ziu teh-djôh tsʽing-tsæn. <sup>18</sup> Siang-sing-go nying yiu hyü-to tseo-læ, pô zi sô tso-go z-ken ming-tông-tông tsiao-jing, dziang-si wô-cʽih-læ. <sup>19</sup> Ping-tsʽia keh-sing ʽang zia-fah go cü-kwu yiu hyü-to do-long gyi-go shü, læ cong-nying min-zin me-diao: gyi-lah kwu-kwu gyi kô-din, tsoh-dzih ng-tsʽin-*liang* nying-ts. <sup>20</sup> Z-ka Cü-go dao-li yiu do neng-ken, yi ʽang-kʽæ, yi teh-sing.

<sup>17</sup> 庉来<u>以弗所</u>个<u>犹太</u>、<u>希腊</u>人都得知箇起事干。就拢总怕惧。主<u>耶稣</u>个名头就得着称赞。<sup>18</sup> 相信个人有许多走来，把自所做个事干明当当招认，详细话出来。<sup>19</sup> 并且箇星行邪法个主顾有许多驮拢其个书，来众人面前𤈦掉。其拉估估其价钿，足值五千两银子。<sup>20</sup> 是介主个道理有大能干，又行开，又得胜。

<sup>21</sup> <sup>\[1\]</sup>KEH-SING z-ken tso-hao-de, Pao-lo sing-li ding-kyin tseo-ko Mô-gyi-teng, Üô-kæ-üô, tao Yiæ-lu-sah-leng kyʽi, z-ka wô, “Tao-leh keh-deo ts-ʽeo, ngô pih iao kyʽi kyin Lo-mô di-fông.” <sup>22</sup> Ziu tsʽa gyi liang pông-siu Di-mo-tʽa teng Yi-lah-tu tao Mô-gyi-teng kyʽi; gyi-zi *wa* dzæn-deng læ Üô-si-üô.

<sup>21</sup> 箇星事干做好了<sup>\[1\]</sup>，<u>保罗</u>心里定见走过<u>马其顿</u>、<u>亚该亚</u>，到<u>耶路撒冷</u>去，是介话：「到了箇头之后，我必要去见<u>罗马</u>地方。」<sup>22</sup> 就差其两帮手<u>提摩太</u>等<u>以拉都</u>到<u>马其顿</u>去。其自还暂庉来<u>亚西亚</u>。

<sup>\[1\] Y. ʽE. 59. 耶（稣）后（头）59（年）。（原注）</sup>

<sup>23</sup> Keh-go z-ʽeo, we-leh keh-go dao-li nao-nyih fi-væn. <sup>24</sup> Yiu ih-go nying-s-vu ming-z kyiao-leh Ti-mi-tiu, z tso Üô-ti-mi-go nying-ts jing-dông go, s-teh keh-sing ho-kyi dong-din dzæn-leh feh siao. <sup>25</sup> Gyi eo-long keh-sing nying teng tso keh-sing-ka ʽông-tông go s-vu, wô, “Beng-yiu, ng-lah hyiao-teh ah-lah z kʽao keh-go ʽông-tông teh-li. <sup>26</sup> Næn-kæn ng-lah kʽen-kyin tʽing-meng keh-go Pao-lo, fi-dæn læ Yi-feh-sô, tsʽô-feh-to tʽong Üô-si-üô kyʽün-sing ta-diao hyü-to nying, wô *nying-go* siu sô tso-go sön-feh-teh jing-ming. <sup>27</sup> Z-ka ni, feh tæn-tsih ah-lah keh-go z-nyih kʽong-pʽô peh nying-kô kʽen-kyʽing, ziu-z keh-we do-do nyü bu-sah Üô-ti-mi-go miao-yü yia *kʽong-pʽô* hwô-we-u-yiu, ping-tsʽia tʽong Üô-si-üô teng pin-tʽin-ʽô sô kong-vong Üô-ti-mi-go w̆e-nyin yia iao mih-diao.”

<sup>23</sup> 箇个时候，为了箇个道理闹热非凡。<sup>24</sup> 有一个银师父名字叫勒<u>底米丢</u>，是做<u>亚底米</u>个银子神堂个，使得箇星伙计铜钿赚了弗少。<sup>25</sup> 其讴拢箇星人等做箇星介行当个师父，话：「朋友，尔拉晓得阿拉是靠箇个行当得利。<sup>26</sup> 难间尔拉看见听闻箇个<u>保罗</u>，非但来<u>以弗所</u>，差弗多统<u>亚西亚</u>劝醒带掉许多人，话人个手所做个算弗得神明。<sup>27</sup> 是介呢，弗单只阿拉箇个事业恐怕拨人家看轻，就是箇位大大女菩萨<u>亚底米</u>个庙宇也恐怕化为乌有，并且统<u>亚西亚</u>等遍天下所供奉<u>亚底米</u>个威严也要灭掉。」

<sup>28</sup> Gyi-lah tʽing-meng-ts do-nyiang ô-wông, ziu wæ-wæ-hyiang wô, “Yi-feh-sô nying-go Üô-ti-mi do-leh-kying!” <sup>29</sup> ʽEn-zing-li tu nao-nao-nyih-nyih, kʽô-leh Mô-gyi-teng nying Kyüô-yiu teng Üô-li-dah-kwu, z teng Pao-lo dong-de cʽih-meng-go nying, ziu tsæn-zi üong-tsing hyi-veng-dziang-li. <sup>30</sup> Pao-lo siang tseo-tsing pah-sing cong-nyiang kyʽi; meng-du feh kʽeng peh gyi *kyʽi*. <sup>31</sup> Keh-sing Üô-si-üô tsong-pah yia yiu kyi-go, (z hwun-hyi Pao-lo go,) tsʽa nying læ kyʽün gyi tön m-nao tseo-tsing hyi-veng-dziang-li kyʽi.

<sup>28</sup> 其拉听闻仔大样𢛟惶，就怀怀响话：「<u>以弗所</u>人个<u>亚底米</u>大勒紧！」<sup>29</sup> 咸城里都闹闹热热，抲勒<u>马其顿</u>人<u>加犹</u>等<u>亚里达古</u>，是等<u>保罗</u>同队出门个人，就斩齐拥进戏文场里。<sup>30</sup> <u>保罗</u>想走进百姓中央去。门徒弗肯拨其去。<sup>31</sup> 箇星<u>亚西亚</u>宗伯也有几个（是欢喜<u>保罗</u>个），差人来劝其断呒得好走进戏文场里去。

<sup>32</sup> Gyi-lah wu-long-hyiang-liang feng-feng-peh-ih: jü-long-tong-go nying lön-tsʽön-kyʽi, yiu ih-do-pun wa feh hyiao-teh we-leh soh-go z-ken tseo-long-læ-go. <sup>33</sup> Yiu-tʽa nying pô Üô-lih-sæn-da tʽe-cʽih-læ, keh-dziao nying cong-nyiang *yiu-sing* peh gyi lih-tæn-kyʽi: Üô-lih-sæn-da siu yüih-yüih, iao-siang feng-pʽeo peh pah-sing tʽing. <sup>34</sup> Cong-nying hyiao-teh gyi z Yiu-tʽa nying, ziu ʽeh-kʽeo-zi-dong eo-kyʽi-læ, wô, “Yi-feh-sô nying-go Üô-ti-mi do-leh-kying!” keh-cong-ka da-iah yiu ih-go z-zing.

<sup>32</sup> 其拉胡咙响亮纷纷不一。聚拢东个人乱撺去，有一大半还弗晓得为了啥个事干走拢来个。<sup>33</sup> <u>犹太</u>人把<u>亚力山大</u>推出来，箇潮人中央有星拨其立带起。<u>亚力山大</u>手抈抈，要想分剖拨百姓听。<sup>34</sup> 众人晓得其是<u>犹太</u>人，就合口齐动讴起来，话：「<u>以弗所</u>人个<u>亚底米</u>大勒紧！」箇种介大约有一个时辰。

<sup>35</sup> Keh-tsao yün-kwun kyʽün-sih cong-nying, ziu wô, “Yi-feh-sô nying, kông-tao keh-we do-do nyü bu-sah Üô-ti-mi, teng keh dzong tʽin kông-lôh-læ-go *jing-ziang*, jü feh hyiao-teh Yi-feh-sô zing-li <sup>\[1\]</sup>tông miao-deo go? <sup>36</sup> Keh-sing z-ken kyi-jün m-kao hao pæn-poh, sô-yi ng-lah kæ zing-tæn-lôh, m-nao lön-tsʽih-pah-tsao tso. <sup>37</sup> Keh-sing nying yi feh væn-djôh miao-yü, yi feh sih-doh ng-lah-go bu-sah, ng-lah kying-z-ka tʽo-leh-læ. <sup>38</sup> Ziah-z Ti-mi-tiu lin gyi s-vu keh-sing teng nying-kô yiu soh-go en-gyin, <sup>\[2\]</sup>yia yiu kao-zông-go *nyih-ts*, yia yiu kwun-fu; liang-ʽô hao kyʽi tang kwun-s. <sup>39</sup> Ng-lah ziah meng bih-kyʽi z-ken, hao læ <sup>\[3\]</sup>ʽeh-li-go kong-we li-hyiang kyüih-tön gyi. <sup>40</sup> Kông-tao kyih-mih-go *z-ken*, kʽong-pʽô iao kao ah-lah z fæn-lön; ing-we m-kao shih-wô hao feng-pʽeo keh-go nao-z.” <sup>41</sup> Kông-hao keh-sing shih-wô, gyi ziu fah-sæn cong-nying.

<sup>35</sup> 箇遭县官劝息众人，就话：「<u>以弗所</u>人，讲到箇位大大女菩萨<u>亚底米</u>，等箇从天降落来个神像，谁弗晓得<u>以弗所</u>城里当庙头个<sup>\[1\]</sup>？<sup>36</sup> 箇星事干既然呒告好扳驳，所以尔拉该静带落，呒得好乱七八糟做。<sup>37</sup> 箇星人又弗犯着庙宇，又弗亵渎尔拉个菩萨，尔拉竟是介拖勒来。<sup>38</sup> 若是<u>底米丢</u>连其师父箇星等人家有啥个案件，也有告状个日子，也有官府。两下好去打官司。<sup>39</sup> 尔拉若问别起事干，好来合例个公会里向决断其。<sup>40</sup> 讲到今末个事干，恐怕要告阿拉是反乱。因为呒告说话好分剖箇个闹事。」<sup>41</sup> 讲好箇星说话，其就发散众人。

<sup>\[1\] *ʽÔh* *wô*, z kong-vong gyi go. 或话，是供奉其个。（原注）</sup>

<sup>\[2\] *Yiu-teh* *fæn*, kyih-mih ziu-z zo-dông-go nyih-ts. 有得翻，今末就是坐堂个日子。（原注）</sup>

<sup>\[3\] *ʽÔh* *wô*, ze-djông go. 或话，随常个。（原注）</sup>

---

### Sd. XX.

KEH-GO tsʽao-lön yi-kying en-zing-de, Pao-lo eo-long meng-du, feng-bih ih-fæn, ziu dong-sing tao Mô-gyi-teng kyʽi.

箇个吵乱已经安静了，<u>保罗</u>讴拢门徒，分别一番，就动身到<u>马其顿</u>去。

<sup>2</sup> <sup>\[1\]</sup>Kying-ko keh-sing di-fông, pô hyü-to shih-wô kyʽün-kyʽün gyi-lah, ziu tao Hyi-lah. <sup>3</sup> *Keh-deo* deng-zông sæn-ko yüih, gyi kʽeo-kʽeo iao kʽæ jün tao Jü-li-üô kyʽi, Yiu-tʽa nying shih kyi-meo iao ʽæ gyi; ziu kyüih-i tang Mô-gyi-teng ka tseo-cün-læ. <sup>4</sup> Keng-leh gyi tao Üô-si-üô kyʽi-go cü-kwu, yiu Pi-li-üô-go Sô-pô-teh; Tʽiah-sah-lo-nyi-kyüô-go Üô-li-dah-kwu teng Si-kong-tu; Deh-pi-go Kyüô-yiu, wa-yiu Di-mo-tʽa; Üô-si-üô-go Tʽe-kyi-kwu teng Deh-lo-fi-mo. <sup>5</sup> Keh-pæn nying sin kyʽi, læ Deh-lo-üô teng ah-lah kæn. <sup>6</sup> Vu-kao-tsih keh-sing nyih-ts-go ʽeo-deo, ah-lah dzong Fi-lih-pi kʽæ jün; ng nyih kong-fu tao Deh-lo-üô, teng gyi-lah we-djôh; keh-deo deng-zông tsʽih nyih.

<sup>2</sup> 经过箇星地方<sup>\[1\]</sup>，把许多说话劝劝其拉，就到<u>希腊</u>。<sup>3</sup> 箇头庉上三个月，其扣扣要开船到<u>叙利亚</u>去，<u>犹太</u>人设计谋要害其。就决意打<u>马其顿</u>介走转来。<sup>4</sup> 跟勒其到<u>亚西亚</u>去个主顾，有<u>庇哩亚</u>个<u>所巴德</u>。<u>帖撒罗尼迦</u>个<u>亚里达古</u>、等<u>西公都</u>。<u>特庇</u>个<u>加犹</u>、还有<u>提摩太</u>。<u>亚西亚</u>个<u>推基古</u>、等<u>特罗非摩</u>。<sup>5</sup> 箇班人先去，来<u>特罗亚</u>等阿拉间。<sup>6</sup> 无酵节箇星日子个后头，阿拉从<u>腓立比</u>开船。五日工夫到<u>特罗亚</u>，等其拉会着。箇头庉上七日。

<sup>\[1\] Y. ʽE. 60. 耶（稣）后（头）60（年）。（原注）</sup>

<sup>7</sup> Tsʽih-nyih-go deo-nyih, meng-du jü-long-læ iao pʽah ping, Pao-lo tang-tsiang di-nyi nyih dong-sing kyʽi, sô-yi teng gyi-lah kông dao-li; kông-leh dziang-pʽin tao pun-yia-ko. <sup>8</sup> Læ gyi-lah jü-long-kæn-go leo-teng yiu hyü-to teng-liang. <sup>9</sup> Yiu ih-go ʽeo-sang, ming-z kyiao-leh Yiu-tʽe-kwu, zo læ kʽæn-deo, do-nyiang tang kʽeh-cʽong: Pao-lo kông-leh dziang-kyiu, gyi sah-kao kwʽeng-joh, ziu dzong sæn-zeng-leo tih-lôh-læ; tông-kyʽi yi-kying si-de. <sup>10</sup> Pao-lo tseo-lôh-læ, pʽoh-tao gyi sing-zông, o-leh gyi, z-ka wô, “Ng-lah hao-vong kyʽih-hoh; gyi sing-ming yiu-go.” <sup>11</sup> Ziu tseo-zông-kyʽi, pʽah-leh ping, yi kyʽüoh *ih-tsʽæn* *væn*, teng gyi-lah dô-kô kông-leh dziang-kyiu, dzih-tao tʽin-liang; z-ka dong-sing kyʽi-de. <sup>12</sup> Keh-go ʽeo-sang yi-kying weh-tong-de, gyi-lah ling gyi læ, *sing-li* do-nyiang en-w̆e-de.

<sup>7</sup> 七日个头日，门徒聚拢来要𤖼饼。<u>保罗</u>打账第二日动身去，所以等其拉讲道理。讲勒长篇到半夜过。<sup>8</sup> 来其拉聚拢间个楼顶有许多灯亮。<sup>9</sup> 有一个后生，名字叫勒<u>犹推古</u>，坐来槛头，大样打瞌𥅻。<u>保罗</u>讲勒长久，其煞觉困熟，就从三层楼跌落来。挡起已经死了。<sup>10</sup> <u>保罗</u>走落来，扑倒其身上，捼勒其，是介话：「尔拉好甮吃𢞕。其性命有个。」<sup>11</sup> 就走上去，𤖼勒饼，又吃一餐饭，等其拉大家讲勒长久，直到天亮。是介动身去了。<sup>12</sup> 箇个后生已经活东了。其拉领其来，心里大样安慰了。

<sup>13</sup> Ah-lah ziu lôh jün kyʽi, kʽæ tao Üô-shoh, iao læ keh-deo tsih Pao-lo lôh jün: ing-we gyi z-ka ding-kyin, zi iao bu-ʽang-leh kyʽi. <sup>14</sup> Læ Üô-shoh we-djôh *Pao-lo*, ziu tsih gyi lôh jün, s tao Mi-tʽe-li-nyi. <sup>15</sup> Dzong keh-deo kʽæ jün, di-nyi nyih s tao Kyi-ah-go te-min; di-sæn nyih s-tsing Sah-mo: *ʽeo-deo* boh læ To-kyi-lin, di-s nyih tao Mi-li-tu. <sup>16</sup> Pao-lo ding-kyin s-ko Yi-feh-sô, sæn-leh Üô-si-üô to tæn-kôh kong-fu: ziah-z hao-s-teh-go, gyi pô-feh-neng-keo læ wu-shing-tsih keh nyih hao tao Yiæ-lu-sah-leng.

<sup>13</sup> 阿拉就落船去，开到<u>亚朔</u>，要来箇头接<u>保罗</u>落船。因为其是介定见，自要步行勒去。<sup>14</sup> 来<u>亚朔</u>会着<u>保罗</u>，就接其落船，驶到<u>米推利尼</u>。<sup>15</sup> 从箇头开船，第二日驶到<u>基阿</u>个对面。第三日驶进<u>撒摩</u>。后头泊来<u>多基脸</u>。第四日到<u>米利都</u>。<sup>16</sup> <u>保罗</u>定见驶过<u>以弗所</u>，省勒<u>亚西亚</u>多耽搁工夫。若是好使得个，其巴弗能够来五旬节箇日好到<u>耶路撒冷</u>。

<sup>17</sup> *PAO-LO* dzong Mi-li-tu tsʽa nying tao Yi-feh-sô kyʽi siang-tsʽing kyiao-we-li keh-sing tsiang-lao. <sup>18</sup> Læ-de, Pao-lo teng gyi-lah wô:

<sup>17</sup> <u>保罗</u>从<u>米利都</u>差人到<u>以弗所</u>去想请教会里箇星长老。<sup>18</sup> 来了，<u>保罗</u>等其拉话：

“Ng-lah tu hyiao-teh dzong ngô tao Üô-si-üô go deo-ih-nyih yi-læ, ngô djông-djông læ ng-lah cong-nyiang dza-go tso-nying; <sup>19</sup> voh-z Cü yiu ih-tsʽih-go kyʽin-hyü, dziang cʽih ngæn-li, ping-tsʽia tsao-djôh Yiu-tʽa nying meo-ʽæ ngô go næn-deo. <sup>20</sup> Væn-pah kwæn-djôh *ng-lah-go* ih-cʽü ngô ih-ngæn m-neh ing-mun, z læ cong-nying min-zin teng oh-lô li-hyiang tʽong-cü ng-lah, kao-hyüing ng-lah; <sup>21</sup> hyüih-sing læ-tih kyʽün Yiu-tʽa nying teng Hyi-lah nying, tu iao we-sing-cün-i kwe-voh Jing-ming, iao siang-sing ah-lah Cü Yiæ-su Kyi-toh.

「尔拉都晓得从我到<u>亚西亚</u>个头一日以来，我常常来尔拉中央咋个做人。<sup>19</sup> 服侍主有一切个谦虚，长出眼泪，并且遭着<u>犹太</u>人谋害我个难头。<sup>20</sup> 凡百关着尔拉个益处我一眼呒得隐瞒，是来众人面前等屋落里向通知尔拉，教训尔拉。<sup>21</sup> 血心来的劝<u>犹太</u>人等<u>希腊</u>人，都要回心转意归服神明，要相信阿拉主<u>耶稣</u> <u>基督</u>。

<sup>22</sup> “Næn-kæn ngô sing-li bo-djü-liao-go tao Yiæ-lu-sah-leng kyʽi, feh-tsiao læ keh-deo we pʽong-djôh soh-go z-ken; <sup>21</sup> tsih-yiu Sing-Ling læ kôh zing-li tso te-tsing, wô yiu ying-gyü ʽo-næn teng ngô kæn. <sup>24</sup> Dæn-z *keh-sing* *z-ken* ngô ih-ngæn feh dziah læ i-li, yia m-neh feh-sô-teh zi-go sing-ming, z iao kao-kao-hying-hying tseo-wun ngô-go lu-dzing, ping-tsʽia tso-dzing Cü Yiæ-su sô kao-dæ ngô go tsih-veng, kyʽi te-tsing Jing-ming eng-we-go foh-ing.

<sup>22</sup> 「难间我心里缚住了个到<u>耶路撒冷</u>去，弗照来箇头会碰着啥个事干。<sup>23</sup> 只有圣灵来各城里做对证，话有刑具祸难等我间。<sup>24</sup> 但是箇星事干我一眼弗着来意里，也呒得弗舍得自个性命，是要高高兴兴走完我个路程，并且做成主<u>耶稣</u>所交代我个职份，去对证神明恩惠个福音。

<sup>25</sup> “Ngô *su-djông* læ ng-lah cong-nyiang tseo-læ-tseo-kyʽi djün Jing-koh-go dao-li, næn-kæn ngô hyiao-teh ng-lah yi-ʽeo tu feh we tsæ kyin ngô min de. <sup>26</sup> Keh-lah kyih-mih ngô tso te-tsing peh *ng-lah*, ng-lah cong-nying-go hyüih ngô z m-neh tsao-djôh; <sup>27</sup> ing-we Jing-ming-go ts-i ngô ih-ngæn m-neh ing-mun, z long-tsong djün peh ng-lah tʽing ko. <sup>28</sup> Keh-lah ng-lah zi yüong kwu-djôh zi, yia yüong kwu-djôh Sing-Ling shih-lih ng-lah tso kyin-toh go long-tsong keh ih-de yiang, kyʽi tsiao-kwun Jing-ming-go kyiao-we, ziu-z Gyi yüong Zi-go hyüih sô ma-læ-go. <sup>29</sup> Ing-we ngô hyiao-teh ngô kyʽi ts-ʽeo pih-ding yiu li-ʽæ-go za-lông tseo-tsing ng-lah cong-nyiang, ve feh-sô-teh keh-de yiang. Wa-yiu ng-lah zi li-deo yia pih-ding yiu nying cʽih-læ, kông hwa-zia-go dao-li, sing-siang ying-yiu meng-du keng-djôh gyi. <sup>31</sup> Sô-yi ng-lah yüong kying-sing, yüong kyi-teh ngô sæn nyin kong-fu nyih-yia feh hyih ʽen-leh ngæn-li kyʽün *ng-lah* kôh-nying.

<sup>25</sup> 「我素常来尔拉中央走来走去传神国个道理。难间我晓得尔拉以后都弗会再见我面了。<sup>26</sup> 箇拉今末我做对证拨尔拉，尔拉众人个血我是呒得遭着。<sup>27</sup> 因为神明个旨意我一眼呒得隐瞒，是拢总传拨尔拉听过。<sup>28</sup> 箇拉尔拉自用顾着自，也用顾着圣灵设立尔拉做监督个拢总箇一队羊，去照管神明个教会，就是其用自个血所买来个。<sup>29</sup> 因为我晓得我去之后必定有厉害个豺狼走进尔拉中央，𫧃弗舍得箇队羊。还有尔拉自里头也必定有人出来，讲歪斜个道理，心想引诱门徒跟着其。<sup>31</sup> 所以尔拉用警醒，用记得我三年工夫日夜弗歇含勒眼泪劝尔拉各人。

<sup>32</sup> “Hyüong-di, ngô næn-kæn tsiang ng-lah tʽôh læ Jing-ming-go siu-li, yi *tʽôh* læ Gyi eng-we-go dao-li; Gyi neng-keo dzing-dziu ng-lah-teh-kyʽi, yi s-peh ng-lah ziu tsʽæn-nyih læ long-tsong tseng-kyʽi-liao cü-kwu-go li-hyiang. <sup>33</sup> Ngô m-neh kʽen-siang jü-go kying-ts, nying-ts, i-zông keh-sing: <sup>34</sup> ng-lah tu hyiao-teh ngô keh-shông siu z kong-ing ngô-go yüong-dziang, yia *kong-ing* ngô dong-de cü-kwu. <sup>35</sup> Ngô z yiang-yiang pa-cʽih peh ng-lah kʽen, iao ng-lah kæ z-ka lao-loh, pông-dzu keh-sing no-ziah-go cü-kwu; yi iao ng-lah kyi-teh Cü Yiæ-su-go shih-wô, z-ka wô, ‘S eng, pi ziu eng, keng-kô yiu foh-kyʽi.’”

<sup>32</sup> 「兄弟，我难间将尔拉托来神明个手里，又托来其恩惠个道理。其能够成就尔拉德气，又赐拨尔拉受产业来拢总尊起了主顾个里向。<sup>33</sup> 我呒得看相谁个金子、银子、衣裳箇星。<sup>34</sup> 尔拉都晓得我箇双手是供应我个用场，也供应我同队主顾。<sup>35</sup> 我是样样摆出拨尔拉看，要尔拉该是介劳碌，帮助箇星懦弱个主顾。又要尔拉记得主<u>耶稣</u>个说话，是介话：『施恩，比受恩，更加有福气。』」

<sup>36</sup> Kông-hao-ts, ziu gyü-lôh, teng cong-nying dô-kô tao-kao. <sup>37</sup> Gyi-lah tu do-nyiang kʽoh-kyʽi-læ, o-leh Pao-lo-go deo-kying, hyüong-hyüong gyi cü: <sup>38</sup> gyi-lah ting iu-meng, z we-leh gyi kông “yi-ʽeo feh we tsæ kyin ngô min” keh ih-kyü. Ziu song gyi lôh jün.

<sup>36</sup> 讲好仔，就跪落，等众人大家祷告。<sup>37</sup> 其拉都大样哭起来，捼勒<u>保罗</u>个头颈，嗅嗅其嘴。<sup>38</sup> 其拉顶忧闷，是为了其讲「以后弗会再见我面」箇一句。就送其落船。

---

### Sd. XXI.

AH-LAH yi-kying bih-kʽæ gyi-lah, ziu kʽæ jün, pih-dzih s tao Ko-z; di-nyi nyih tao Lo-ti; dzong keh-deo tao Pʽô-da-lah. <sup>2</sup> Pʽong-djôh ih-tsah tao Fi-nyi-kyi kyʽi-go jün, ziu lôh jün kʽæ-cʽih-kyʽi. <sup>3</sup> Kʽen-kyin Kyü-pi-lu, tang gyi jing-siu-pin s-ko, hyiang Jü-li-üô ka kyʽi, tao Tʽe-lo pʽao mao; ing-we jün læ keh-deo iao sia-zæ. <sup>4</sup> Ah-lah ziu zing-djôh *keh-deo-go* meng-du, læ keh u-sen deng-zông tsʽih nyih: gyi-lah be *Sing*-Ling ken-dong eo Pao-lo m-nao zông Yiæ-lu-sah-leng kyʽi.

阿拉已经别开其拉，就开船，笔直驶到<u>哥士</u>。第二日到<u>罗底</u>。从箇头到<u>帕大喇</u>。<sup>2</sup> 碰着一只到<u>腓尼基</u>去个船，就落船开出去。<sup>3</sup> 看见<u>居比路</u>，打其顺手边驶过，向<u>叙利亚</u>介去，到<u>推罗</u>抛锚。因为船来箇头要卸载<sup>\[1\]</sup>。<sup>4</sup> 阿拉就寻着箇头个门徒，来箇乌碎庉上七日。其拉被圣灵感动讴<u>保罗</u>呒得好上<u>耶路撒冷</u>去。

<sup>\[1\] 卸船，《字语汇解》作「卸⿰舟载」</sup>

<sup>5</sup> Nyih-ts mun-de, ah-lah ziu dong-sing kyʽi; gyi-lah long-tsong lin lao-bo ng-nô song ah-lah tao zing-nga; ziu tu læ hæ-du-zông gyü-lôh tao-kao. <sup>6</sup> Keh-tsao dô-kô bih-kʽæ, ah-lah ziu lôh jün, gyi-lah kyü oh-li kyʽi.

<sup>5</sup> 日子满了，阿拉就动身去。其拉拢总连老婆儿囡送阿拉到城外。就都来海涂上跪落祷告。<sup>6</sup> 箇遭大家别开，阿拉就落船，其拉归屋里去。

<sup>7</sup> Dzong Tʽe-lo s tao To-li-mæ, jün-lu wun-de: ziu læ *keh-deo* mông-mông hyüong-di, dô-kô deng-zông ih-nyih. <sup>8</sup> Di-nyi nyih ah-lah, z Pao-lo dong-de-go nying, tu dong-sing tao Kæ-sah-li-üô; tseo-tsing djün foh-ing go Fi-lih-go oh-li, teng gyi dô-kô deng-lôh: Fi-lih ziu-z keh tsʽih-go nying dzæ-nen-go. <sup>9</sup> Gyi yiu s-go nön, z-go dong-nyü, we kông sin-cü shih-wô go.

<sup>7</sup> 从<u>推罗</u>驶到<u>多利买</u>，船路完了。就来箇头望望兄弟，大家庉上一日。<sup>8</sup> 第二日阿拉，是<u>保罗</u>同队个人，都动身到<u>该撒利亚</u>。走进传福音个<u>腓力</u>个屋里，等其大家庉落。<u>腓力</u>就是箇七个人在内个。<sup>9</sup> 其有四个囡，是个童女，会讲先知说话个。

<sup>10</sup> Ah-lah deng-zông hao-kyi nyih, yiu ih-go sin-cü-nying, ming-z kyiao-leh Üô-kyüô-pu, dzong Yiu-tʽa ka læ. <sup>11</sup> Tseo tao ah-lah u-sen, ziu do-leh Pao-lo-go kyiao-sing-ta, bo gyi-zi-go siu teng kyiah, wô, “Sing-Ling z-ka wô, ‘Keh-keng ta-go cü-nying-kô, Yiu-tʽa nying læ Yiæ-lu-sah-leng yia we z-ka bo gyi, song peh bih-koh-nying-go siu-li.’”

<sup>10</sup> 阿拉庉上好几日，有一个先知人，名字叫勒<u>亚迦布</u>，从<u>犹太</u>介来。<sup>11</sup> 走到阿拉乌碎，就驮勒<u>保罗</u>个缴身带，缚其自个手等脚，话：「圣灵是介话：『箇根带个主人家，<u>犹太</u>人来<u>耶路撒冷</u>也会是介缚其，送拨别国人个手里。』」

<sup>12</sup> Tʽing-meng keh-sing shih-wô, ah-lah teng keh di-fông nying dô-kô kyʽün gyi m-nao zông Yiæ-lu-sah-leng. <sup>13</sup> Pao-lo we-teh, *z-ka* *wô*, “Ng-lah dza-we z-ka di-kʽoh, sông ngô-go sing? ngô we-leh Cü Yiæ-su-go ming-deo, feh tæn-tsih bo, ziu-z si læ Yiæ-lu-sah-leng yia dzing-nyün-go.” <sup>14</sup> Gyi kyi-jün feh kʽeng tʽing kyʽün, ah-lah ziu hyih-tsôh, wô, “Ka-ni, Cü-go ts-i hao tso-dzing.”

<sup>12</sup> 听闻箇星说话，阿拉等箇地方人大家劝其呒得好上<u>耶路撒冷</u>。<sup>13</sup> <u>保罗</u>回答，是介话：「尔拉咋会是介啼哭，伤我个心？我为了主<u>耶稣</u>个名头，弗单只缚，就是死来<u>耶路撒冷</u>也情愿个。」<sup>14</sup> 其既然弗肯听劝，阿拉就歇作，话：「介呢，主个旨意好做成。」

<sup>15</sup> Keh kyi nyih ʽeo-deo, ah-lah be-hao pʽu-kæ ʽang-li, zông Yiæ-lu-sah-leng kyʽi. <sup>16</sup> Yiu *kyi-go* Kæ-sah-li-üô-go meng-du dô-kô kyʽi, ling ah-lah tao ih-go lao meng-du, Kyü-pi-lu nying, Nô-seng oh-li, tso deng-cʽü.

<sup>15</sup> 箇几日后头，阿拉备好铺盖行李，上<u>耶路撒冷</u>去。<sup>16</sup> 有几个<u>该撒利亚</u>个门徒大家去，领阿拉到一个老门徒，<u>居比路</u>人，<u>拿孙</u>屋里，做庉处。

<sup>17</sup> AH-LAH tao-leh Yiæ-lu-sah-leng, keh-sing hyüong-di tu kao-kao-hying-hying nying-tsih ah-lah. <sup>18</sup> Di-nyi nyih Pao-lo teng ah-lah dô-kô tsing-kyʽi kyin Yüô-kôh; cong tsiang-lao yia tu læ-kæn. <sup>19</sup> *Pao-lo* mông-mông gyi-lah, ziu pô Jing-ming læ bih-koh cong-nyiang tʽôh gyi sô tso-go z-ken ih-tang-ih wô hyiang *gyi-lah* dao.

<sup>17</sup> 阿拉到了<u>耶路撒冷</u>，箇星兄弟都高高兴兴迎接阿拉。<sup>18</sup> 第二日<u>保罗</u>等阿拉大家进去见<u>雅各</u>。众长老也都来间。<sup>19</sup> <u>保罗</u>望望其拉，就把神明来别国中央托其所做个事干一打一话向其拉道。

<sup>20</sup> Gyi-lah tʽing-meng-ts ziu tsæn-me Cü; ping-tsʽia teng Pao-lo wô, “Hyüong-di, ng kʽen-kyin siang-sing-go Yiu-tʽa nying yiu to-siao væn-su; <sup>\[1\]</sup>kông-tao lih-fah gyi-lah tu z nyih-sing-go. <sup>21</sup> Yiu nying dziang-tʽong wô hyiang gyi-lah dao, ng kao keh-sing læ bih-koh li-hyiang go Yiu-tʽa nying tu hao kyʽi-diao Mo-si-go *shih-wô*, eo gyi-lah m-nao teng ng-ts ʽang tsiu-keh-li, yia hao-vong i *lao* kwe-kyü. <sup>22</sup> Næn-kæn dza long-fah ni? Yiu hyü-to nying pih-ding iao jü-long-læ, ing-we tsong we tʽing-meng ng tao-tong-de. <sup>23</sup> Ka-ni, yüong i ah-lah-go shih-wô tso: Ah-lah u-sen yiu s-go nying, tu yiu nyün-sing hyü-kæn; <sup>24</sup> ng hao ling-leh keh-sing nying, teng gyi-lah dô-kô kyih-zing, ping-tsʽia dæ gyi do-cʽih fi-yüong, peh gyi-lah hao tʽi deo; s-teh cong-nying hao hyiao-teh sô tʽing-meng ng go z-ken tu z hyü-go, ng-zi yia z siu-djü lih-fah ka tso-go. <sup>35</sup> Kông-tao keh-sing siang-sing-go bih-koh-nying, ah-lah yi-kying sia sing, ding-kwe gyi-lah ih-ngæn hao-vong siu-djü keh-sing-ka z-ken, tsih iao feh tsao-djôh nyi-su-moh-tiao-go tsi-veh, teng hyüih, lin tsʽeh-sah-go *sang-kʽeo*, wa-yiu kæn-ying z-ken, z-de.”

<sup>20</sup> 其拉听闻仔就赞美主。并且等<u>保罗</u>话：「兄弟，尔看见相信个<u>犹太</u>人有多少万数。讲到<sup>\[1\]</sup>律法其拉都是热心个。<sup>21</sup> 有人长通话向其拉道，尔告箇星来别国里向个<u>犹太</u>人都好弃掉<u>摩西</u>个说话，讴其拉呒得好等儿子行周割礼，也好甮依老规矩。<sup>22</sup> 难间咋弄法呢？有许多人必定要聚拢来，因为总会听闻尔到东了。<sup>23</sup> 介呢，用依阿拉个说话做。阿拉乌碎有四个人，都有愿心许间。<sup>24</sup> 尔好领勒箇星人，等其拉大家洁净。并且代其驮出费用，拨其拉好剃头。使得众人好晓得所听闻尔个事干都是虚个，尔自也是守住律法介做个。<sup>25</sup> 讲到箇星相信个别国人，阿拉已经写信，定规其拉一眼好甮守住箇星介事干，只要弗遭着泥塑木雕个祭物、等血、连撮煞个牲口、还有奸淫事干，是了。」

<sup>\[1\] 原书此处错印为 kong-tao，据文意及 1898 年版改正</sup>

<sup>26</sup> Keh-tsao Pao-lo ling-leh keh-sing nying, di-nyi nyih teng gyi-lah dô-kô kyih-zing-ts tseo-tsing sing-din-li, iao tʽong-cü kyih-zing-go nyih-ts mun-de, tæn-teng tʽi gyi-lah kôh-nying hyin tsi-veh.

<sup>26</sup> 箇遭<u>保罗</u>领勒箇星人，第二日等其拉大家洁净仔走进圣殿里，要通知洁净个日子满了，单等替其拉各人献祭物。

<sup>27</sup> Keh tsʽih nyih kwʽa wun-de, dzong Üô-si-üô ka *læ-go* keh-sing Yiu-tʽa nying, kʽen-kyin Pao-lo læ sing-din-li læ-kæn, ziu long-leh cong pah-sing lön-tsʽön-kyʽi, ʽô-siu kʽô gyi, <sup>28</sup> hyiang-hyiang wô, “Yi-seh-lih nying, læ pông-dzu! Keh-go nying ziu-z kôh-tao-cʽü djün kyiao ti-dih *ah-lah* pah-sing, teng lih-fah, teng dông-deo di-fông go: feh tæn-tsih z-ka, yi ling-leh Hyi-lah nying tseo-tsing sing-din-li, u-w̆e keh-go sing-jün u-sen.” <sup>29</sup> (Gyi-lah zin-deo kʽen-kyin Yi-feh-sô nying Deh-lo-fi-mo teng Pao-lo dô-kô læ zing-li, dao-z Pao-lo ling gyi tsing sing-din-li kyʽi-ko-de.) <sup>30</sup> Mun zing-li ziu yiao-dong, pah-sing tu peng-long-læ: keh-tsao kʽô-leh Pao-lo, tʽo-cʽih sing-din nga-deo; meng ziu kwæn-de.

<sup>27</sup> 箇七日快完了，从<u>亚西亚</u>介来个箇星<u>犹太</u>人，看见<u>保罗</u>来圣殿里来间，就弄勒众百姓乱撺起，下手抲其，<sup>28</sup> 响响话：「<u>以色列</u>人，来帮助！箇个人就是各到处传教抵敌阿拉百姓，等律法，等荡头地方个。弗单只是介，又领勒<u>希腊</u>人走进圣殿里，污秽箇个圣善乌碎。」<sup>29</sup> （其拉前头看见<u>以弗所</u>人<u>特罗非摩</u>等<u>保罗</u>大家来城里，道是<u>保罗</u>领其进圣殿里去过了。）<sup>30</sup> 满城里就摇动，百姓都奔拢来。箇遭抲勒<u>保罗</u>，拖出圣殿外头。门就关了。

<sup>31</sup> Tsing tang-tsiang long-sah gyi, yiu ʽông-dzing djün tao ying-li-go tsʽin-tsong, wô, “ʽEn Yiæ-lu-sah-leng tu tsʽao-lön.” <sup>32</sup> Gyi ziu lih-kʽeh kyʽi ping teng pah-tsong, peng-lôh gyi-lah u-sen kyʽi. Cong-nying kʽen-kyin tsʽin-tsong teng ying-ping, ziu hyih-siu feh tang Pao-lo. <sup>33</sup> Keh-tsao tsʽin-tsong tseo-long-læ kʽô gyi, feng-fu do liang-keng lin-diao so-djü; ziu meng *keh* z soh-go nying, gyi sô tso-ko z dza-go z-ken. <sup>34</sup> Cong-nying wæ-wæ-hyiang, feng-feng-peh-ih: *tsʽin-tsong* we-leh tsʽao-lön kʽao gyi feh-jih, ziu feng-fu ta gyi tao ying-li kyʽi. <sup>35</sup> Tao-leh kah-bu-kæn, we-leh cong-nying üong-tsi, ying-ping tsih kʽo-yi pe gyi. <sup>36</sup> Keh-do-dziao pah-sing keng-leh ʽeo-deo, wæ-wæ-hyiang wô, “Kyʽi-diao gyi!”

<sup>31</sup> 正打账弄煞其，有行情传到营里个千总，话：「咸<u>耶路撒冷</u>都吵乱。」<sup>32</sup> 其就立刻起兵等百总，奔落其拉乌碎去。众人看见千总等营兵，就歇手弗打<u>保罗</u>。<sup>33</sup> 箇遭千总走拢来抲其，吩咐驮两根链条锁住。就问箇是啥个人，其所做过是咋个事干。<sup>34</sup> 众人怀怀响，吩吩不一。千总为了吵乱靠其弗实，就吩咐带其到营里去。<sup>35</sup> 到了格步阶，为了众人拥挤，营兵只可以揹其。<sup>36</sup> 箇大潮百姓跟勒后头，怀怀响话：「弃掉其！」

<sup>37</sup> Pao-lo kwʽa ta-tsing ying-li, teng tsʽin-tsong wô, “Ngô hao teng ng kông ih-kyü feh?” Tsʽin-tsong wô, “Hyi-lah shih-wô ng soh hyiao-teh-go? <sup>38</sup> Ng soh feh-z <sup>\[1\]</sup>keh Yiæ-gyih nying, ziu-z zin-deo tsôh-lön, seh-ling keh s-tsʽin gyiang-dao tseo-cʽih tao kwʽông-iæ di-fông go ma?” <sup>39</sup> Pao-lo wô, “Ngô z Yiu-tʽa nying, sang læ Kyi-li-kyüô-go Da-su, z yiu ming-deo zing-li-go pah-sing: gyiu ng ing-hyü ngô teng pah-sing kông *liang-kyü*.”

<sup>37</sup> <u>保罗</u>快带进营里，等千总话：「我好等尔讲一句弗？」千总话：「<u>希腊</u>说话尔啥晓得个？<sup>38</sup> 尔啥弗是箇<u>埃及</u>人<sup>\[1\]</sup>，就是前头作乱，率领箇四千强盗走出到旷野地方个吗？」<sup>39</sup> <u>保罗</u>话：「我是<u>犹太</u>人，生来<u>基利家</u>个<u>大数</u>，是有名头城里个百姓。求尔应许我等百姓讲两句。」

<sup>\[1\] Keh Yiæ-gyih nying z Y. ʽE. 55 keh nyin tsôh-lön-go. 箇<u>埃及</u>人是耶（稣）后（头）55（年）箇年作乱个。（原注）</sup>

<sup>40</sup> Tsʽin-tsong ing-hyü-de; Pao-lo ziu lih læ kah-bu-kæn-li, dziao-leh pah-sing siu yüih-yüih. *Gyi-lah* do-nyiang zing-lôh-de, *Pao-lo* ziu yüong Hyi-pah-læ-go tʽu-ing kʽæ kʽeo, z-ka wô:

<sup>40</sup> 千总应许了。<u>保罗</u>就立来格步阶里，朝勒百姓手抈抈。其拉大样静落了。<u>保罗</u>就用<u>希伯来</u>个土音开口，是介话：

---

### Sd. XXII.

“Cong-we shoh-pah hyüong-di, tsʽing ng-lah tʽing ngô næn-kæn zi feng-pʽeo-go shih-wô. <sup>2</sup> (Cong-nying tʽing-meng gyi yüong Hyi-pah-læ-go tʽu-ing teng gyi-lah kông, yü-kô zing-bæn: *Pao-lo* wô,) <sup>3</sup> Ngô z-go Yiu-tʽa nying, sang læ Kyi-li-kyüô-go Da-su, z dông-deo zing-li iang-do læ Kyüô-mô-lih-go meng-ʽô, dziang-si ʽôh-jih tsu-tsong-go lih-fah, yi we-leh Jing-ming nyih-sing, ziang kyih-mih ng-lah cong-we ih-yiang-go. <sup>4</sup> Ngô zin-deo pih-næn keh-lu nying tao si-go di-bu, feh-leng nen-nyü tu bo-ts kyʽih-lôh kæn-li: <sup>5</sup> keh z tsi-s-deo teng cong tsiang-lao hao teng ngô tso te-tsing. Ngô yia z gyi-lah siu-li tsih-ziu sia peh hyüong-di go sing, ziu tao Da-mô-seh kyʽi; tang-tsiang pô keh-deo læ-kæn-go nying bo-ts ta tao Yiæ-lu-sah-leng læ, ziu ying-vah.

「众位叔伯兄弟，请尔拉听我难间自分剖个说话。<sup>2</sup> （众人听闻其用<u>希伯来</u>个土音等其拉讲，愈加静办。<u>保罗</u>话：）<sup>3</sup> 我是个<u>犹太</u>人，生来<u>基利家</u>个<u>大数</u>，是荡头城里养大来<u>迦玛列</u>个门下，详细学习祖宗个律法，又为了神明热心，像今末尔拉众位一样个。<sup>4</sup> 我前头逼难箇路人到死个地步，弗论男女都缚仔挈落监里。<sup>5</sup> 箇是祭司头等众长老好等我做对证。我也是其拉手里接受写拨兄弟个信，就到<u>大马色</u>去。打账把箇头来间个人缚仔带到<u>耶路撒冷</u>来，受刑罚。

<sup>6</sup> “Ngô lu kwʽa tseo tao Da-mô-seh siang-gying, iah-læ tsiu-ko z-ʽeo, hweh-jün tʽin-li yiu do-do liang-kwông dön-kyʽün tsiao-djôh ngô. <sup>7</sup> Ngô ziu tih-tao di-yiang-li, tʽing-meng yiu sing-ing teng ngô wô, ‘Sao-lo, Sao-lo, ng dza-we pih-næn Ngô ni?’ <sup>8</sup> Ngô ziu we-teh wô, ‘Cü, Ng z jü?’ Gyi teng ngô wô, ‘Ngô ziu-z ng sô pih-næn-go Nô-sah-leh Yiæ-su.’ <sup>9</sup> (Teng ngô dong-de-go nying kʽen-kyin liang-kwông, yi kyʽih-hoh; tsih-z tʽing-feh-cʽih teng ngô kông-go Cü-kwu sing-ing.) <sup>10</sup> Ngô wô, ‘Cü, ngô kæ dza tso?’ Cü teng ngô wô, ‘Bô-kyʽi-læ, tao Da-mô-seh kyʽi; væn-pah ding-kwe peh ng tso go z-ken, tsiang-læ keh-deo we wô hyiang ng dao-gyi.’

<sup>6</sup> 「我路快走到<u>大马色</u>相近，约来昼过时候，忽然天里有大大亮光团圈照着我。<sup>7</sup> 我就跌倒地垟里，听闻有声音等我话：『<u>扫罗</u>，<u>扫罗</u>，尔咋会逼难我呢？』<sup>8</sup> 我就回答话：『主，尔是谁？』其等我话：『我就是尔所逼难个<u>拿撒勒</u> <u>耶稣</u>。』<sup>9</sup> （等我同队个人看见亮光，又吃𢞕。只是听弗出等我讲个主顾声音。）<sup>10</sup> 我话：『主，我该咋做？』主等我话：『爬起来，到<u>大马色</u>去。凡百定规拨尔做个事干，将来箇头会话向尔道其。』

<sup>11</sup> “Ngô we-leh keh liang-kwông-go tsiao-yiao kʽen-feh-kyin, sô-yi be dong-de nying te-leh ngô siu, tao Da-mô-seh kyʽi. <sup>12</sup> Yiu ih-go Üô-nô-nyi-üô, dziu lih-fah kʽen-læ z gyin-sing-go nying, z deng læ keh-deo go Yiu-tʽa nying tu tsʽing-tsæn-go, <sup>13</sup> tseo-tsing ngô u-sen, lih-ts teng ngô wô, ‘Hyüong-di Sao-lo, ng hao tsæ kʽen-kyin.’ Ngô tông-z kʽen-kyin gyi. <sup>14</sup> Gyi yi wô, ‘Ah-lah tsu-tsong-go Jing-ming yü-sin shih-lih ng-hao hyiao-teh Gyi-go ts-i, kʽen-kyin keh-we tsing-dzih-go Cü-kwu, tʽing-meng Gyi kʽeo-li-go shih-wô. <sup>15</sup> Ing-we ng sô kʽen-kyin sô tʽing-meng-go z-ken, iao læ cong-nying min-zin teng Gyi tso te-tsing. <sup>16</sup> Næn-kæn ng wa iao teng soh-go ni? Bô-kyʽi-læ, tao-kao Cü-go ming-deo ziu si-li, gyiang-diao ng-go ze.’

<sup>11</sup> 「我为了箇亮光个照耀看弗见，所以被同队人𠡒勒我手，到<u>大马色</u>去。<sup>12</sup> 有一个<u>亚拿尼亚</u>，就律法看来是虔心个人，是庉来箇头个<u>犹太</u>人都称赞个，<sup>13</sup> 走进我乌碎，立仔等我话：『兄弟<u>扫罗</u>，尔好再看见。』我当时看见其。<sup>14</sup> 其又话：『阿拉祖宗个神明预先设立尔好晓得其个旨意，看见箇位正直个主顾，听闻其口里个说话。<sup>15</sup> 因为尔所看见所听闻个事干，要来众人面前等其做对证。<sup>16</sup> 难间尔还要等啥个呢？爬起来，祷告主个名头受洗礼，滰掉尔个罪。』

<sup>17</sup> “*ʽEo-deo* ngô tsæ tseo-cün Yiæ-lu-sah-leng, kʽeo-kʽeo læ sing-din-li tao-kao z-ʽeo nying ziu gyün-kyʽi, <sup>18</sup> kʽen-kyin Gyi teng ngô wô, ‘Yüong kwʽa-kwʽa tseo-cʽih Yiæ-lu-sah-leng; ing-we ng teng Ngô sô tso-go te-tsing gyi-lah feh kʽeng tsih-ziu-go.’ <sup>19</sup> Ngô ziu wô, Cü, ‘gyi-lah hyiao-teh ngô su-djông kyʽih keh-sing siang-sing Ng go cü-kwu lôh lao-kæn, læ kôh jü-we-dông-li tang gyi: <sup>20</sup> wa-yiu Ng-go kyin-tsing Z-di-fæn gyi-go hyüih liu-cʽih-læ z-ʽeo, ngô z bông-pin lih-kæn, yia hwun-hyi *gyi-lah* long-sah gyi, ping-tsʽia kwu-djôh keh-sing long-sah gyi cü-kwu-go i-zông.’ <sup>21</sup> *Cü* yi teng ngô wô, ‘Kyʽi; Ngô tang-tsiang tsʽa ng yün-yün tao bih-koh kyʽi.’

<sup>17</sup> 「后头我再走转<u>耶路撒冷</u>，扣扣来圣殿里祷告时候人就倦去，<sup>18</sup> 看见其等我话：『用快快走出<u>耶路撒冷</u>。因为尔等我所做个对证其拉弗肯接受个。』<sup>19</sup> 我就话，主，『其拉晓得我素常挈箇星相信尔个主顾落牢监，来各聚会堂里打其。<sup>20</sup> 还有尔个见证<u>士提反</u>其个血流出来时候，我是旁边立间，也欢喜其拉弄煞其，并且顾着箇星弄煞其主顾个衣裳。』<sup>21</sup> 主又等我话：『去。我打账差尔远远到别国去。』」

<sup>22</sup> *Cong-nying* tʽing tao gyi keh-kyü shih-wô, ziu sing-ing wæ-kyʽi, wô, “Keh-cü-ka nying, shü-kæn-zông djü gyi diao; feh kæ peh gyi weh-tong.” <sup>23</sup> Gyi-lah wu-long-hyiang-liang, tʽeh-diao i-zông, do-leh hwe-dzing dziao tʽin lön tsah; <sup>24</sup> tsʽin-tsong ziu eo nying ta Pao-lo tsing ying-li, feng-fu yüong pin-ts kʽao-tang meng gyi, iao hyiao-teh *cong-nying* keh-cong-ka wæ gyi z soh-go yün-kwu. <sup>25</sup> Gyi-lah do-leh bi-ta pông Pao-lo z-ʽeo, Pao-lo teng lih-tong-go pah-tsong wô, “Lo-mô nying, feh-zing ding-ze, ng-lah hao tang gyi ma?” <sup>26</sup> Pah-tsong ih tʽing-meng ziu kyʽi tʽong-cü tsʽin-tsong, wô, “Ng sô tso-go yüong siao-sing: keh z Lo-mô nying.” <sup>27</sup> Tsʽin-tsong tseo-long-kyʽi, teng gyi wô, “Ng wô hyiang ngô dao, ng z Lo-mô nying ma?” Gyi wô, “Z-go.” <sup>28</sup> Tsʽin-tsong wô, “Ngô tso Lo-mô nying z yüong hyü-to nying-ts ma-go.” Pao-lo wô, “Ngô tao sang-cʽih *ziu-z-go*.” <sup>29</sup> Keh-tsao keh-sing iao kʽao-tang meng gyi go cü-kwu ziu tseo-kʽæ: tsʽin-tsong teh-cü gyi z Lo-mô nying, yi-kying bo-leh gyi de, yia kyʽih-hoh.

<sup>22</sup> 众人听到其箇句说话，就声音怀起，话：「箇株介人，世间上除其掉。弗该拨其活东。」<sup>23</sup> 其拉胡咙响亮，脱掉衣裳，驮勒灰尘朝天乱扎。<sup>24</sup> 千总就讴人带<u>保罗</u>进营里，吩咐用鞭子拷打问其，要晓得众人箇种介怀其是啥个缘故。<sup>25</sup> 其拉驮勒皮带绑<u>保罗</u>时候，<u>保罗</u>等立东个百总话：「<u>罗马</u>人，弗曾定罪，尔拉好打其吗？」<sup>26</sup> 百总一听闻就去通知千总，话：「尔所做个用小心。箇是<u>罗马</u>人。」<sup>27</sup> 千总走拢去，等其话：「尔话向我道，尔是<u>罗马</u>人吗？」其话：「是个。」<sup>28</sup> 千总话：「我做<u>罗马</u>人是用许多银子买个。」<u>保罗</u>话：「我到生出就是个。」<sup>29</sup> 箇遭箇星要拷打问其个主顾就走开。千总得知其是<u>罗马</u>人，已经缚勒其了，也吃𢞕。

<sup>30</sup> DI-NYI nyih, iao kyʽüoh-kyʽüoh-jih-jih hyiao-teh gyi be Yiu-tʽa nying sô kao go en-gyin, ziu ka gyi-go bo, feng-fu cong tsi-s-deo teng djün kong-we tu læ; ta Pao-lo lôh-læ, peh gyi lih læ gyi-lah-go min-zin.

<sup>30</sup> 第二日，要确确实实晓得其被<u>犹太</u>人所告个案件，就解其个缚，吩咐众祭司头等全公会都来。带<u>保罗</u>落来，拨其立来其拉个面前。

---

### Sd. XXIII.

Pao-lo tsʽing-ting kʽen-kʽen kong-we, wô, “Cong-we hyüong-di, ngô læ Jing-ming min-zin yiang-yiang i-leh liang-sing tso-nying, ih-dzih tao næn-kæn.”

<u>保罗</u>清盯看看公会，话：「众位兄弟，我来神明面前样样依勒良心做人，一直到难间。」

<sup>2</sup> Tsi-s-deo Üô-nô-nyi-üô feng-fu gyi bông-pin lih-tong-go nying tang gyi-go cü-pô. <sup>3</sup> Keh-tsao Pao-lo teng gyi wô, “Ng bah-feng shih-cʽih-go ziang! Jing-ming tsiang-læ we tang ng. Ng zo-ts iao tsiao lih-fah sing ngô, wa we we-be lih-fah eo nying tang ngô ma?” <sup>4</sup> Bông-pin lih-tong-go nying wô, “Jing-ming-go tsi-s-deo ng tu we zôh gyi ma?” <sup>5</sup> Pao-lo ziu wô, “Hyüong-di, ngô feh hyiao-teh gyi z-go tsi-s-deo: ing-we *Shü-li* sia-tih wô, ‘Ng pah-sing-go kwun-fu feh-kʽo wô gyi w̆a.’ \[C. 22. 28.\]”

<sup>2</sup> 祭司头<u>亚拿尼亚</u>吩咐其旁边立东个人打其个嘴巴。<sup>3</sup> 箇遭<u>保罗</u>等其话：「尔白粉刷出个墙！神明将来会打尔。尔坐仔要照律法审我，还会违背律法讴人打我吗？」<sup>4</sup> 旁边立东个人话：「神明个祭司头尔都会𧮙其吗？」<sup>5</sup> <u>保罗</u>就话：「兄弟，我弗晓得其是个祭司头。因为书里写的话：『尔百姓个官府弗可话其坏。』\[C. 22. 28.\]」

<sup>6</sup> Pao-lo teh-cü *gyi-cong* yiu-teh z Sah-tʽu-kæ nying, yiu-teh z Fah-li-sæ nying, ziu læ kong-we li-deo eo-hyiang wô, “Cong-we hyüong-di, Ngô z Fah-li-sæ nying, yia z Fah-li-sæ nying-go ng-ts; we-leh siang-vông si-ts tsæ weh-cün-læ, ngô *næn-kæn* be pʽun-tön-de.” <sup>7</sup> Pao-lo kông keh-go shih-wô, Fah-li-sæ nying teng Sah-tʽu-kæ nying ziu tsang-kyʽi-læ; cong-nying liang-ʽô feng-kʽæ. <sup>8</sup> Ing-we Sah-tʽu-kæ nying wô m-neh tsæ-weh-go z-ken, yia m-neh tʽin-s teng ling; Fah-li-sæ nying wô keh liang yiang tu yiu-go. <sup>9</sup> Ziu do-nyiang wu-long-hyiang-liang: Fah-li-sæ keh-pin doh-shü-nying bô-kyʽi-læ tsang-leng, wô, “Keh-go nying ah-lah zing-feh-cʽih soh-go w̆a-cʽü: ʽôh-tsia yiu ling, ʽôh-tsia yiu tʽin-s teng gyi kông, ah-lah m-nao ti-dih Jing-ming.” <sup>10</sup> Kyi-kying do-nyiang tsang-zao, tsʽin-tsong kʽong-pʽô Pao-lo be gyi-lah pʽah-kyʽüoh, ziu feng-fu ping tseo-lôh, læ cong-nying li-deo deh gyi cʽih-læ, ta-tsing ying-li.

<sup>6</sup> <u>保罗</u>得知其中有得是<u>撒土该</u>人，有得是<u>法利赛</u>人，就来公会里头讴响话：「众位兄弟，我是<u>法利赛</u>人，也是<u>法利赛</u>人个儿子。为了想望死仔再活转来，我难间被判断了。」<sup>7</sup> <u>保罗</u>讲箇个说话，<u>法利赛</u>人等<u>撒土该</u>人就争起来。众人两下分开。<sup>8</sup> 因为<u>撒土该</u>人话呒得再活个事干，也呒得天使等灵。<u>法利赛</u>人话箇两样都有个。<sup>9</sup> 就大样胡咙响亮。<u>法利赛</u>箇边读书人爬起来争论，话：「箇个人阿拉寻弗出啥个坏处。或者有灵，或者有天使等其讲，阿拉呒得好抵敌神明。」<sup>10</sup> 既经大样争造，千总恐怕<u>保罗</u>被其拉𤖼吃，就吩咐兵走落，来众人里头夺其出来，带进营里。

<sup>11</sup> Tông-yia Cü tao gyi u-sen læ, wô, “Pao-lo, fông-sing; ng læ Yiæ-lu-sah-leng kyi-jün tsʽih-sing te-tsing Ngô z-ken, læ Lo-mô yia pih iao z-ka tso te-tsing.”

<sup>11</sup> 当夜主到其乌碎来，话：「<u>保罗</u>，放心。尔来<u>耶路撒冷</u>既然切身对证我事干，来<u>罗马</u>也必要是介做对证。」

<sup>12</sup> TAO-LEH tʽin-liang, yiu kyi-go Yiu-tʽa nying dô-kô kyih-leh tông, vah-tsiu, wô feh-zing sah Pao-lo, feh kyʽüoh feh hah. <sup>13</sup> Vah keh-go tsiu cü-kwu yiu s-jih-to nying. <sup>14</sup> Gyi-lah tseo tao keh-sing tsi-s-deo tsiang-lao u-sen, wô, “Ah-lah yi-kying vah zing-do-tsiu, feh-zing sah Pao-lo, ih-ngæn tu feh kyʽüoh. <sup>15</sup> Næn-kæn væn ng-lah teng cong kong-we tʽong-cü tsʽin-tsong, tsʽing gyi ming-tsiao ta Pao-lo lôh-læ kyin ng-lah, tsih sön iao hyiao-teh gyi-go z-ken yü-kô dziang-si; ah-lah, tsiang-teng gyi wa feh tao ng-lah u-sen, cing-be sah-diao gyi.”

<sup>12</sup> 到了天亮，有几个<u>犹太</u>人大家结了党，罚咒，话弗曾杀<u>保罗</u>，弗吃弗喝。<sup>13</sup> 罚箇个咒主顾有四十多人。<sup>14</sup> 其拉走到箇星祭司头长老乌碎，话：「阿拉已经罚甚大咒，弗曾杀<u>保罗</u>，一眼都弗吃。<sup>15</sup> 难间烦尔拉等众公会通知千总，请其明朝带<u>保罗</u>落来见尔拉，只算要晓得其个事干愈加详细。阿拉，将等其还弗到尔拉乌碎，准备杀掉其。」

<sup>16</sup> Pao-lo tsi-me-go ng-ts tʽing-meng keh gyiang gyi go z-ken, ziu kyʽi tseo-tsing ying-li, tʽong-cü Pao-lo. <sup>17</sup> Pao-lo ziu tsʽing ih-go pah-tsong læ, wô, “Ling keh-go ʽeo-sang kyʽi kyin tsʽin-tsong; ing-we yiu ih-yiang z-ken iao tʽong-cü gyi.” <sup>18</sup> Gyi ziu ling gyi kyʽi kyin tsʽin-tsong, wô, “Væn-nying Pao-lo tsʽing ngô læ, iao ngô ling keh-go ʽeo-sang læ kyin ng, yiu ih-yiang z-ken iao wô hyiang ng dao.” <sup>19</sup> Tsʽin-tsong ziu l̆a-leh gyi siu, tseo-ko tao s-ʽô u-dông, meng gyi wô, “Ng yiu soh-go z-ken iao tʽong-cü ngô?” <sup>20</sup> Gyi wô, “Yiu-tʽa nying yi-kying iah-hao gyiu ng ming-tsiao ta Pao-lo tao kong-we-li, tsih sön iao tsæ tsʽah-fông gyi dziang-si. <sup>21</sup> Ng m-nao tʽing-sing gyi: ing-we nen-cong yiu s-jih-to nying gyiang gyi kæn; gyi-lah z vah-tsiu, feh-zing sah gyi, feh kyʽüoh feh hah; næn-kæn yi-kying cing-be, tæn-teng ng ing-hyü.” <sup>22</sup> Tsʽin-tsong ziu peh ʽeo-sang kyʽi, feng-fu *gyi*, “Ng keh-kyʽi z-ken tʽong-cü ngô, m-nao wô hyiang nying-kô dao.”

<sup>16</sup> <u>保罗</u>姊妹个儿子听闻箇弶其个事干，就去走进营里，通知<u>保罗</u>。<sup>17</sup> <u>保罗</u>就请一个百总来，话：「领箇个后生去见千总。因为有一样事干要通知其。」<sup>18</sup> 其就领其去见千总，话：「犯人<u>保罗</u>请我来，要我领箇个后生来见尔，有一样事干要话向尔道。」<sup>19</sup> 千总就拉勒其手，走过到私下乌荡，问其话：「尔有啥个事干要通知我？」<sup>20</sup> 其话：「<u>犹太</u>人已经约好求尔明朝带<u>保罗</u>到公会里，只算要再察访其详细。<sup>21</sup> 尔呒得好听信其。因为内中有四十多人弶其间。其拉是罚咒，弗曾杀其，弗吃弗喝。难间已经准备，单等尔应许。」<sup>22</sup> 千总就拨后生去，吩咐其：「尔箇起事干通知我，呒得好话向人家道。」

<sup>23</sup> *Tsʽin-tsong* ziu eo liang-go pah-tsong læ, *teng* *gyi-lah* wô, “Kyʽi be-bæn nyi-pah ping, wa-yiu mô-ping tsʽih-jih, dziang-tsʽiang-siu nyi-pah, lin-yia nyi-kang dong-sing tao Kæ-sah-li-üô kyʽi: <sup>24</sup> ping-tsʽia be-bæn sang-kʽeo, peh Pao-lo gyi-ts, wu-song gyi tao tsong-toh Fi-lih-z u-sen.” <sup>25</sup> Yi sia ih-fong sing tsiao ʽô-veng ka:

<sup>23</sup> 千总就讴两个百总来，等其拉话：「去备办二百兵，还有马兵七十，长枪手二百，连夜二更动身到<u>该撒利亚</u>去。<sup>24</sup> 并且备办牲口，拨<u>保罗</u>骑仔，护送其到总督<u>腓力士</u>乌碎。」<sup>25</sup> 又写一封信照下文介：

<sup>26</sup> “Keh-lao-tiu Li-si-üô *sia* *sing* peh tsong-toh Fi-lih-z da-jing, tsʽing-tsʽing en. <sup>27</sup> Keh-go nying be Yiu-tʽa nying kʽô-kyʽi, kwʽa iao long-sah; ngô teh-cü gyi z Lo-mô nying, ta-leh ping kyʽi kyiu gyi cʽih. <sup>28</sup> Ngô iao hyiao-teh gyi-lah kao gyi go en-gyin, ziu ta gyi lôh tao gyi-lah-go kong-we-li: <sup>29</sup> kʽen-kyin sô kao gyi go en-gyin *peh-ko* z kwæn-djôh gyi-lah-go lih-fah, bing m-neh kæ si kæ bo go ze-ming. <sup>30</sup> *ʽEo-deo* yiu nying pô Yiu-tʽa nying tang-tsiang gyiang gyi go kyi-kao tʽong-cü ngô, ngô ze-siu song-zông-læ kyin ng, yia feng-fu keh-sing nyün-kao læ ng-go min-zin kao gyi. Dæn-nyün ng kʽông-gyin.”

<sup>26</sup> 「<u>革老丢·吕西亚</u>写信拨总督<u>腓力士</u>大人，请请安。<sup>27</sup> 箇个人被<u>犹太</u>人抲去，快要弄煞。我得知其是<u>罗马</u>人，带勒兵去救其出。<sup>28</sup> 我要晓得其拉告其个案件，就带其落到其拉个公会里。<sup>29</sup> 看见所告其个案件不过是关着其拉个律法，并呒得该死该缚个罪名。<sup>30</sup> 后头有人把<u>犹太</u>人打账弶其个计较通知我，我随手送上来见尔，也吩咐箇星原告来尔个面前告其。但愿尔康健。」

<sup>21</sup> Keh-tsao ping i *gyi-go* ʽao-ling, pô Pao-lo lin-yia song tao En-di-pʽô-ti. <sup>32</sup> Di-nyi nyih peh mô-ping song gyi kyʽi, zi kyü tao ying-li. <sup>33</sup> Gyi-lah tao-leh Kæ-sah-li-üô, pô keh-fong sing song-zông peh tsong-toh, yia peh Pao-lo lih læ gyi min-zin. <sup>34</sup> Tsong-toh kʽen-hao, meng z ʽah-li keh sang nying, ziu hyiao-teh gyi z Kyi-li-kyüô nying; <sup>35</sup> ziu wô, “Teng ng-go nyün-kao læ, ngô we tʽing ng-go dziang-si.” Ziu feng-fu læ Hyi-lih-go wông-kong-li ah gyi kæn.

<sup>31</sup> 箇遭兵依其个号令，把<u>保罗</u>连夜送到<u>安提帕底</u>。<sup>32</sup> 第二日拨马兵送其去，自归到营里。<sup>33</sup> 其拉到了<u>该撒利亚</u>，把箇封信送上拨总督，也拨<u>保罗</u>立来其面前。<sup>34</sup> 总督看好，问是何里箇省人，就晓得其是<u>基利家</u>人。<sup>35</sup> 就话：「等尔个原告来，我会听尔个详细。」就吩咐来<u>希律</u>个王宫里押其间。

---

### Sd. XXIV.

KO-LEH ng nyih, tsi-s-deo Üô-nô-nyi-üô, teng keh-sing tsiang-lao, wa-yiu ih-go we-kông-we-wô-go nying Tʽiah-tʽu-lo, tu lôh-læ; læ tsong-toh u-sen kao Pao-lo zông.

过了五日，祭司头<u>亚拿尼亚</u>，等箇星长老，还有一个会讲会话个人<u>帖土罗</u>，都落来。来总督乌碎告<u>保罗</u>上。

<sup>2</sup> Pao-lo eo-læ, Tʽiah-tʽu-lo ziu kao gyi zông, wô, “Ah-lah kyi-jün kʽao-djôh ng neng-keo tʽa-tʽa-bing-bing, ping-tsʽia kyʽü-leh ng sin-kyin-ts-ming tso-cʽih kwông-ming-tsing-da z-ken, s-teh dông-deo keh koh yiu ih-cʽü, <sup>3</sup> *sô-yi* ah-lah kôh-tao-cʽü z-djông yiu do-nyiang ken-eng-go sing zia-zia ng, Fi-lih-z da-jing. <sup>4</sup> Næn-kæn sæn-leh ngô to væn ng, gyiu ng kwʽun-shü tʽing ah-lah ling-kying *kông* *liang-kyü*.

<sup>2</sup> <u>保罗</u>讴来，<u>帖土罗</u>就告其上，话：「阿拉既然靠着尔能够太太平平，并且亏了尔先见之明做出光明正大事干，使得荡头箇国有一处，<sup>3</sup> 所以阿拉各到处时常有大样感恩个心谢谢尔，<u>腓力士</u>大人。<sup>4</sup> 难间省勒我多烦尔，求尔宽恕听阿拉领径讲两句。

<sup>5</sup> “Ah-lah kʽen-kyin keh-go cü-kwu z w̆eng-nying, tsʽao-lön tʽin-ʽô cong Yiu-tʽa nying, tso Nô-sah-leh keh kyiao-go deo-nao; <sup>6</sup> gyi wa iao væn-djôh sing-din: ah-lah ziu kʽô gyi, tang-tsiang tsiao ah-lah-go lih-fah pʽun-tön gyi. <sup>7</sup> Tsih-yiu tsʽin-tsong Li-si-üô tseo-læ, dzong ah-lah-go siu-li gyiang deh-leh-kyʽi, <sup>8</sup> feng-fu gyi-go nyün-kao tao ng-go u-sen læ. *Næn-kæn* ng meng gyi, zi hao ming-bah ah-lah sô kao gyi go long-tsong z-ken.”

<sup>5</sup> 「阿拉看见箇个主顾是瘟人，吵乱天下众<u>犹太</u>人，做<u>拿撒勒</u>箇教个头脑。<sup>6</sup> 其还要犯着圣殿。阿拉就抲其，打账照阿拉个律法判断其。<sup>7</sup> 只有千总<u>吕西亚</u>走来，从阿拉个手里强夺了去，<sup>8</sup> 吩咐其个原告到尔个乌碎来。难间尔问其，自好明白阿拉所告其个拢总事干。」

<sup>9</sup> Yiu-tʽa nying tu ze-leh gyi, wô, “Z-ken *jih-dzæ* z-ka.”

<sup>9</sup> <u>犹太</u>人都随勒其，话：「事干实在是介。」

<sup>10</sup> Tsong-toh deo w̆eh-w̆eh, eo Pao-lo kông: gyi ziu wô, “Ngô hyiao-teh ng tso keh koh-go pʽun-tön-kwun <sup>\[1\]</sup>to nyin de, sô-yi ngô keng-kô fông-sing feng-pʽeo zi-go z-ken peh ng tʽing. <sup>11</sup> Ng hao hyiao-teh ngô zông Yiæ-lu-sah-leng kyʽi tso li-pa, kông-kông tsih-leh jih-nyi nyih. <sup>12</sup> Gyi-lah bing m-neh kʽen-kyin ngô læ sing-din-li teng nying-kô bin-leng, ʽôh-tsia tsʽao-lön pah-sing; ziu-z jü-we-dông teng zing-li kôh-tao-cʽü, yia m-neh *kʽen-kyin* *ngô* *ka* *tso*: <sup>13</sup> ping-tsʽia gyi-lah næn-kæn sô kao ngô go z-ken yi wæn-feh-cʽih te-tsing. <sup>14</sup> *Tsih-yiu* keh ih-yiang ngô læ ng-go u-sen tsiao-jing, ziu-z gyi-lah sô wô *zia* kyiao keh lu, ngô z-ka voh-z tsu-tsong-go Jing-ming, z siang-sing long-tsong læ lih-fah teng sin-cü-nying-go *shü-li* sia-tih-go shih-wô; <sup>15</sup> ping-tsʽia ngô siang-vông Jing-ming we peh si-go cü-kwu, feh-leng tsing-dzih feh tsing-dzih, tsiang-læ tu weh-cün-læ; keh yia z gyi-lah zi sô siang-vông-go. <sup>16</sup> We-leh ka, ngô-zi min-li, s-teh ngô djông-djông læ Jing-ming teng nying-go min-zin dzeng te-leh-djü-go liang-sing.

<sup>10</sup> 总督头𩑦𩑦，讴<u>保罗</u>讲。其就话：「我晓得尔做箇国个判断官多年了<sup>\[1\]</sup>，所以我更加放心分剖自个事干拨尔听。<sup>11</sup> 尔好晓得我上<u>耶路撒冷</u>去做礼拜，讲讲只勒十二日。<sup>12</sup> 其拉并呒得看见我来圣殿里等人家辩论，或者吵乱百姓。就是聚会堂等城里各到处，也呒得看见我介做。<sup>13</sup> 并且其拉难间所告我个事干又还弗出对证。<sup>14</sup> 只有箇一样我来尔个乌碎招认，就是其拉所话邪教箇路，我是介服侍祖宗个神明，是相信拢总来律法等先知人个书里写的个说话。<sup>15</sup> 并且我想望神明会拨死个主顾，弗论正直弗正直，将来都活转来。箇也是其拉自所想望个。<sup>16</sup> 为了介，我自勉励，使得我常常来神明等人个面前存对勒住个良心。

<sup>\[1\] *Fi-lih-z* *tso* *Yiu-tʽa-go* *tsong-toh*, *z* *Y*. *ʽE*. *53* *zông-dzing*. <u>腓力士</u>做<u>犹太</u>个总督，是耶（稣）后（头）53（年）上任。（原注）</sup>

<sup>17</sup> “Ngô *li-kʽæ* *Yiu-tʽa* kyi nyin, ʽeo-deo kyü-læ, iao tsiu-tsi ngô-zi peng-koh-nying, wa-yiu *hyin* tsi-veh. <sup>18</sup> Ngô ka læ-tih tso, yiu kyi-go dzong Üô-si-üô læ-go Yiu-tʽa nying kʽen-kyin ngô læ sing-din-li, yi-kying kyih-zing, nying yi feh to, yi feh nao-nyih, <sup>19</sup> Keh-sing nying kæ tao ng-go min-zin læ-tong, ziah yiu soh-go pʽi-bing ngô go en-gyin, hao kao *ngô*. <sup>20</sup> Ziu-z dông-deo læ-tong-go nying, ngô *zin-deo* lih læ kong-we min-zin z-ʽeo, ziah-z kʽen-kyin ngô yiu soh-go tsʽo-cʽü, *næn-kæn* hao wô-cʽih-læ. <sup>21</sup> Ngô lih læ gyi-lah cong-nyiang sô eo-hyiang-go, ziu-z ‘we-leh si-ts tsæ-weh-go dao-li, ngô kyih-mih be ng pʽun-tön-de,’ djü-leh keh ih-kyü ts-nga *gyi-lah* *m-kao* *soh-go* *hao* *wô* *ngô*.”

<sup>17</sup> 「我离开<u>犹太</u>几年，后头归来，要周济我自本国人，还有献祭物。<sup>18</sup> 我介来的做，有几个从<u>亚西亚</u>来个<u>犹太</u>人看见我来圣殿里，已经洁净，人又弗多，又弗闹热，<sup>19</sup> 箇星人该到尔个面前来东，若有啥个批评我个案件，好告我。<sup>20</sup> 就是荡头来东个人，我前头立来公会面前时候，若是看见我有啥个错处，难间好话出来。<sup>21</sup> 我立来其拉中央所讴响个，就是『为了死仔再活个道理，我今末被尔判断了。』除勒箇一句之外其拉呒告啥个好话我。」

<sup>22</sup> Fi-lih-z yi-kying hyiao-teh keh dao-li-go dziang-si, tʽing-meng keh-sing shih-wô ziu kwʽun-iah gyi-lah, wô, “Teng tsʽin-tsong Li-si-üô lôh-læ, ngô we sing-kyih ng-lah-go en-gyin.” <sup>23</sup> Ziu feng-fu pah-tsong kwun-ah Pao-lo; iao kwʽun-dæ gyi; wa-yiu gyi-zi-go nying ziah iao kong-ing gyi, ʽôh-tsia læ mông-mông gyi go, vong tsu-djü gyi.

<sup>22</sup> <u>腓力士</u>已经晓得箇道理个详细，听闻箇星说话就宽约其拉，话：「等千总<u>吕西亚</u>落来，我会审结尔拉个案件。」<sup>23</sup> 就吩咐百总管押<u>保罗</u>。要宽待其。还有其自个人若要供应其，或者来望望其个，甮阻住其。

<sup>24</sup> Ko-leh kyi nyih, Fi-lih-z teng gyi lao-nyüing Tʽu-si-lah, z Yiu-tʽa-go nyü-nying, dô-kô læ; ziu djün Pao-lo, tʽing gyi kông keh siang-sing Kyi-toh go dao-li. <sup>25</sup> Pao-lo kông-tao tsing-dzih teng tsih-cü-go ʽang-we, lin tsiang-læ pʽun-tön-go z-ken, Fi-lih-z ziu kyʽih-hoh, *teng* gyi wô, “Næn-kæn ng tsʽia kyʽi: yiu bin-go z-ʽeo we tsæ eo ng læ.” <sup>26</sup> Gyi wa-yiu siang-vông Pao-lo we coh nying-ts peh gyi, hao fông gyi kyʽi; keh-lah le-tsʽ eo gyi læ, dô-kô kông.

<sup>24</sup> 过了几日，<u>腓力士</u>等其老𭑸<u>土西拉</u>，是<u>犹太</u>个女人，大家来。就传<u>保罗</u>，听其讲箇相信<u>基督</u>个道理。<sup>25</sup> <u>保罗</u>讲到正直等节制个行为，连将来判断个事干，<u>腓力士</u>就吃𢞕，等其话：「难间尔且去。有便个时候会再讴尔来。」<sup>26</sup> 其还有想望<u>保罗</u>会给银子拨其，好放其去。箇拉屡次讴其来，大家讲。

<sup>27</sup> <sup>\[1\]</sup>Ko-leh liang nyin, Po-gyiu Fi-z-tu læ tsih Fi-lih-z-go ing: Fi-lih-z iao tsʽeo Yiu-tʽa nying-go cʽü, dzing-gyiu coh Pao-lo kwæn-tong.

<sup>27</sup> 过了两年<sup>\[1\]</sup>，<u>波求·非士都</u>来接<u>腓力士</u>个印。<u>腓力士</u>要凑<u>犹太</u>人个趣，仍旧给<u>保罗</u>关东。

<sup>\[1\] Y. ʽE. 62. 耶（稣）后（头）62（年）。（原注）</sup>

---

### Sd. XXV.

FI-Z-TU zông-dzing, ko-leh sæn nyih dzong Kæ-sah-li-üô zông Yiæ-lu-sah-leng kyʽi. <sup>2</sup> Tsi-s-deo teng Yiu-tʽa-go hyiang-sing ziu læ gyi u-sen kao Pao-lo zông; yi gyiu gyi, <sup>3</sup> iao gyi s eng tsʽa nying kyʽi ta Pao-lo tao Yiæ-lu-sah-leng læ: *gyi-lah* *zi* eo nying læ lu-li gyiang gyi tong, iao *teo-leh* sah gyi. <sup>4</sup> Fi-z-tu we-teh, wô Pao-lo z læ Kæ-sah-li-üô kwun-ah-kæn, zi deng-feh-teh kyi nyih iao dong-sing kyʽi-go. <sup>5</sup> Gyi *yi* wô, “Ng-lah cong-nyiang yiu sing-kying go hao dô-kô lôh-kyʽi; keh-go nying yiu soh-go *w̆a-cʽü*, hao kao gyi.”

<u>非士都</u>上任，过了三日从<u>该撒利亚</u>上<u>耶路撒冷</u>去。<sup>2</sup> 祭司头等<u>犹太</u>个乡绅就来其乌碎告<u>保罗</u>状，又求其，<sup>3</sup> 要其赐恩差人去带<u>保罗</u>到<u>耶路撒冷</u>来：其拉自讴人来路里弶其东，要斗勒杀其。<sup>4</sup> <u>非士都</u>回答，话<u>保罗</u>是来<u>该撒利亚</u>管押间，自庉弗得几日要动身去个。<sup>5</sup> 其又话：「尔拉中央有绅衿个好大家落去，箇个人有啥个坏处，好告其。」

<sup>6</sup> Læ gyi-lah u-sen yi tæn-kôh <sup>\[1\]</sup>jih-deo-pah nyih, ziu lôh Kæ-sah-li-üô kyʽi; di-nyi nyih zo-dông, feng-fu ta Pao-lo cʽih-læ. <sup>7</sup> Ta-tao-de, keh-sing dzong Yiæ-lu-sah-leng læ-go Yiu-tʽa nying dön-kyʽün lih-tong, pô hyü-to wæn-feh-cʽih te-tsing go djong-deo ze-ming kong-kyih Pao-lo. <sup>8</sup> Pao-lo feng-pʽeo, wô, “Yiu-tʽa nying-go lih-fah, teng sing-din, teng Kæ-sah, ngô tu ih-ngæn m-neh væn-djôh.”

<sup>6</sup> 来其拉乌碎又耽搁十头八日<sup>\[1\]</sup>，就落<u>该撒利亚</u>去。第二日坐堂，吩咐带<u>保罗</u>出来。<sup>7</sup> 带到了，箇星从<u>耶路撒冷</u>来个<u>犹太</u>人团圈立东，把许多还弗出对证个重头罪名攻击<u>保罗</u>。<sup>8</sup> <u>保罗</u>分剖，话：「<u>犹太</u>人个律法，等圣殿，等<u>该撒</u>，我都一眼呒得犯着。」

<sup>\[1\] *Yiu-teh* *kwu-kyün* wô, jih-to nyih. 有得古卷话，十多日。（原注）</sup>

<sup>9</sup> Fi-z-tu iao tsʽeo Yiu-tʽa nying-go cʽü, ziu teng Pao-lo wô, “Ng kʽeng zông Yiæ-lu-sah-leng, keh-deo læ ngô min-zin sing kwun-s feh?” <sup>10</sup> Pao-lo wô, “Ngô *næn-kæn* lih læ Kæ-sah-go fah-dông-zông, z ngô ing-kæ tʽing sing-pʽun go di-fông. Ngô m-neh w̆a-cʽü tao Yiu-tʽa nying, ng yia ming-ming hyiao-teh-go. <sup>11</sup> Ngô ziah yiu soh-go w̆a-cʽü, ʽôh-tsia væn-djôh soh-go si-ze, *ziu-z* si *yia* feh tʽe-dz: ziah-z gyi-lah kao ngô go z-ken tu z hyü-go, m-nying hao pô ngô kao-fu gyi-lah. Ngô gyiu Kæ-sah sing-ün.”

<sup>9</sup> <u>非士都</u>要凑<u>犹太</u>人个趣，就等<u>保罗</u>话：「尔肯上<u>耶路撒冷</u>，箇头来我面前审官司弗？」<sup>10</sup> <u>保罗</u>话：「我难间立来<u>该撒</u>个法堂上，是我应该听审判个地方。我呒得坏处到<u>犹太</u>人，尔也明明晓得个。<sup>11</sup> 我若有啥个坏处，或者犯着啥个死罪，就是死也弗推辞。若是其拉告我个事干都是虚个，呒人好把我交付其拉。我求<u>该撒</u>伸冤。」

<sup>12</sup> Keh-tsao Fi-z-tu teng kong-we siang-liang-ts, ziu we-teh wô, “Ng gyiu Kæ-sah sing-ün ma? *ka-ni*, ziu peh ng kyʽi kyin Kæ-sah.”

<sup>12</sup> 箇遭<u>非士都</u>等公会商量仔，就回答话：「尔求<u>该撒</u>伸冤吗？介呢，就拨尔去见<u>该撒</u>。」

<sup>13</sup> KO-LEH kyi nyih, Üô-kyi-pʽô wông teng Pah-nyi-kyi tao Kæ-sah-li-üô kyʽi mông-mông Fi-z-tu.

<sup>13</sup> 过了几日，<u>亚基帕</u>王等<u>百尼基</u>到<u>该撒利亚</u>去望望<u>非士都</u>。

<sup>14</sup> Keh-deo deng-leh hao-kyi nyih, Fi-z-tu pô Pao-lo-go z-ken kao-su wông dao, wô, “*Dông-deo* yiu ih-go nying, Fi-lih-z *kyʽi-go* *z-ʽeo* dzing-gyiu coh gyi kwæn-tong: <sup>15</sup> ngô tao-leh Yiæ-lu-sah-leng, cong tsi-s-deo teng Yiu-tʽa nying-go tsiang-lao kao gyi, iao *ngô* ding gyi-go ze. <sup>16</sup> Ngô we-teh gyi-lah wô, ‘Be-kao feh-zing teng nyün-kao teo-deo, *feh-zing* peh gyi kyi-we hao feng-pʽeo sô kao *gyi* go en-gyin, ziu i nying-kô sing-siang bæn gyi si-ze, feh-z Lo-mô nying-go kwe-kyü.’ <sup>17</sup> Sô-yi gyi-lah ih tao dông-deo læ, ngô ih-ngæn feh dzi-wun, di-nyi nyih ziu zo-dông, feng-fu ta gyi cʽih-læ. <sup>18</sup> Dæn-z keh-sing nyün-kao lih-cʽih-læ, bing m-neh pô ngô sô tsʽeng-tao-go z-ken kao gyi: <sup>19</sup> tæn-tsih nyi-leng *gyi-lah* zi kyiao-meng-go z-ken, wa-yiu ih-go si-ko-liao Yiæ-su, Pao-lo wô Gyi z weh-go, z-ka kao gyi. <sup>20</sup> Ngô feh hyiao-teh dza tön keh-go en-gyin, keh-lah meng gyi iao tao Yiæ-lu-sah-leng, keh-deo kyʽi sing kwun-s feh. <sup>21</sup> Dæn-z Pao-lo kao nyü-zông, iao *ngô* ah gyi tong liu peh <sup>\[1\]</sup>Si-pô-z-toh sing-pʽun; ngô ziu feng-fu kwun-ah gyi, teng-tao ka peh Kæ-sah.”

<sup>14</sup> 箇头庉勒好几日，<u>非士都</u>把<u>保罗</u>个事干告诉王道，话：「荡头有一个人，<u>腓力士</u>去个时候仍旧给其关东。<sup>15</sup> 我到了<u>耶路撒冷</u>，众祭司头等<u>犹太</u>人个长老告其，要我定其个罪。<sup>16</sup> 我回答其拉话：『被告弗曾等原告斗头，弗曾拨其机会好分剖所告其个案件，就依人家心想办其死罪，弗是<u>罗马</u>人个规矩。』<sup>17</sup> 所以其拉一到荡头来，我一眼弗迟缓，第二日就坐堂，吩咐带其出来。<sup>18</sup> 但是箇星原告立出来，并呒得把我所忖到个事干告其。<sup>19</sup> 单只议论其拉自教门个事干，还有一个死过了<u>耶稣</u>，<u>保罗</u>话其是活个，是介告其。<sup>20</sup> 我弗晓得咋断箇个案件，箇拉问其要到<u>耶路撒冷</u>，箇头去审官司弗。<sup>21</sup> 但是<u>保罗</u>告御状，要我押其东留拨<u>西巴士督</u><sup>\[1\]</sup>审判，我就吩咐管押其，等到解拨<u>该撒</u>。」

<sup>\[1\] Si-pô-z-toh, *ʽôh* *wô* Üô-kwu-z-toh, *z* *Lo-mô* *wông-ti-go* *koh-ʽao*: Kæ-sah *yia* *z-ka*. <u>西巴士督</u>，或话<u>亚古士督</u>，是<u>罗马</u>人皇帝个国号。<u>该撒</u>也是介。（原注）</sup>

<sup>22</sup> Üô-kyi-pʽô ziu teng Fi-z-tu wô, “Ngô yia iao tʽing keh-go nying kông.” Fi-z-tu wô, “Ming-tsiao ng hao tʽing gyi.”

<sup>22</sup> <u>亚基帕</u>就等<u>非士都</u>话：「我也要听箇个人讲。」<u>非士都</u>话：「明朝尔好听其。」

<sup>23</sup> DI-NYI nyih Üô-kyi-pʽô teng Pah-nyi-kyi pa-leh djün-fu tsih-z læ, wa-yiu keh-sing tsʽin-tsong, zing-li-go hyiang-sing, dô-kô tseo-tsing kong-dông-li; Fi-z-tu feng-fu, gyi-lah ziu pô Pao-lo ta-cʽih-tong.

<sup>23</sup> 第二日<u>亚基帕</u>等<u>百尼基</u>摆勒全副执事来，还有箇星千总，城里个乡绅，大家走进公堂里。<u>非士都</u>吩咐，其拉就把<u>保罗</u>带出东。

<sup>24</sup> Fi-z-tu wô, “Üô-kyi-pʽô wông, teng dô-kô læ-tong-go cong-we, ng-lah kʽen-kyin keh-go nying, ziu-z cong Yiu-tʽa nying læ Yiæ-lu-sah-leng teng dông-deo læ gyiu ngô, hyiang-hyiang wô feh kæ peh gyi tsæ weh ih-zông go. <sup>25</sup> Dæn-z ngô hyiao-teh gyi m̆-teh væn-ko si-ze, tsæ-wô gyi-zi gyiu Si-pô-z-toh sing-ün; keh-lah ngô ding-kyin ka gyi zông-kyʽi. <sup>26</sup> Ngô m-neh gyi soh-go jih-dzing hao tseo-ming *ngô* cü: sô-yi ta gyi cʽih læ ng *cong-we* min-zin, keng-kô iao-kying-go z læ ng Üô-kyi-pʽô wông-go min-zin, s-teh dzô-tsʽah ts-ʽeo ngô ʽôh-tsia yiu soh-go hao sia. <sup>27</sup> Ing-we ngô tsʽeng, ka væn-nying zông-kyʽi, feh song gyi-go en-kyün, z ü li feh ʽeh-go.”

<sup>24</sup> <u>非士都</u>话：「<u>亚基帕</u>王，等大家来东个众位，尔拉看见箇个人，就是众<u>犹太</u>人来<u>耶路撒冷</u>等荡头来求我，响响话弗该拨其再活一晌个。<sup>25</sup> 但是我晓得其呒得犯过死罪，再话其自求<u>西巴士督</u>伸冤，箇拉我定见解其上去。<sup>26</sup> 我呒得其啥个实情好奏明我主。所以带其出来尔众位面前，更加要紧个是来尔<u>亚基帕</u>王个面前，使得查察之后我或者有啥个好写。<sup>27</sup> 因为我忖，解犯人上去，弗送其个案卷，是于理弗合个。」

---

### Sd. XXVI.

Üô-kyi-pʽô ziu teng Pao-lo wô, “Cing ng-zi feng-pʽeo.” Pao-lo siu di-tæn-kyʽi, feng-pʽeo, z-ka wô:

<u>亚基帕</u>就等<u>保罗</u>话：「准尔自分剖。」<u>保罗</u>手提带起，分剖，是介话：

<sup>2</sup> “Üô-kyi-pʽô wông, kông-tao Yiu-tʽa nying sô kao ngô go long-tsong z-ken, kyih-mih neng-keo læ ng-go min-zin feng-pʽeo, ngô tsʽeng-tsʽeng z ngô-go zao-hwô: <sup>3</sup> ing-we ng ting ming-bah Yiu-tʽa nying long-tsong-go kwe-kyü teng nyi-leng. Sô-yi gyiu ng næ-sing tʽing ngô.

<sup>2</sup> 「<u>亚基帕</u>王，讲到<u>犹太</u>人所告我个拢总事干，今末能够来尔个面前分剖，我忖忖是我个造化，<sup>3</sup> 因为尔顶明白<u>犹太</u>人拢总个规矩等议论。所以求尔耐心听我。

<sup>4</sup> “Ngô dzong kyʽi-deo deng læ Yiæ-lu-sah-leng ngô peng-koh-nying cong-nyiang, dzong siao dza-go tso-nying, cong Yiu-tʽa nying tu hyiao-teh-go. <sup>5</sup> Gyi-lah ziah kʽeng tso te-tsing, ih-hyiang hyiao-teh ngô z i ah-lah ting nyin-go kyiao-meng tso Fah-li-sæ nying. <sup>6</sup> Næn-kæn we-leh siang-vông Jing-ming sô ing-hyü tsu-tsong go, ngô læ-tong lih-ts be pʽun-tön. <sup>7</sup> Ah-lah jih-nyi-go ts-pʽa, nyih-yia gying-lih voh-z *Jing-ming*, yia z siang-vông teh-djôh keh-go ing-hyü. Üô-kyi-pʽô wông, ngô we-leh keh-go siang-vông be Yiu-tʽa nying kao-de.

<sup>4</sup> 「我从起头庉来<u>耶路撒冷</u>我本国人中央，从小咋个做人，众<u>犹太</u>人都晓得个。<sup>5</sup> 其拉若肯做对证，一向晓得我是依阿拉顶严个教门做<u>法利赛</u>人。<sup>6</sup> 难间为了想望神明所应许祖宗个，我来东立仔被判断。<sup>7</sup> 阿拉十二个支派，日夜勤力服侍神明，也是想望得着箇个应许。<u>亚基帕</u>王，我为了箇个想望被<u>犹太</u>人告了。

<sup>8</sup> “Dza-go! Jing-ming s-teh si-nying tsæ weh-cün-læ, ng-lah næn-dao sön z siang-sing-feh-læ ma? <sup>9</sup> Ngô-zi zin-deo tsʽeng-tsʽeng ing-kæ yüong hyü-to *fông-fah* kong-kyih Nô-sah-leh Yiæ-su-go ming-deo. <sup>10</sup> Ngô ziu læ Yiæ-lu-sah-leng z-ka tso: cong tsi-s-deo-go siu-li tsih-ziu-leh gyün-ping kʽô hyü-to sing-du, kwæn læ lao-kæn; gyi-lah be long-sah z-ʽeo, ngô yia teh-i. <sup>11</sup> Wa-yiu læ kôh jü-we-dông-li le-tsʽ ying-vah gyi-lah, iao ngang-kʽô gyi sih-doh *Yiæ-su*: ping-tsʽia tsʽih-tsʽ-tʽong-ʽeng gyi, sô-yi tao nga-koh zing-li yia kyʽi ken-leh pih-næn gyi.

<sup>8</sup> 「咋个！神明使得死人再活转来，尔拉难道算是相信弗来吗？<sup>9</sup> 我自前头忖忖应该用许多方法攻击<u>拿撒勒</u> <u>耶稣</u>个名头。<sup>10</sup> 我就来<u>耶路撒冷</u>是介做。众祭司头个手里接受勒权柄抲许多圣徒，关来牢监。其拉被弄煞时候，我也得意。<sup>11</sup> 还有来各聚会堂里屡次刑罚其拉，要硬抲其亵渎<u>耶稣</u>。并且切齿痛恨其，所以到外国城里也去赶勒逼难其。

<sup>12</sup> “Ngô ka læ-tih tso, tʽôh-leh tsi-s-deo-go gyün-ping teng ʽao-ling tao Da-mô-seh kyʽi; <sup>13</sup> wông ô! tông tsiu-ko z-ʽeo, ngô lu-zông kʽen-kyin tʽin-li-go liang-kwông, pi nyih-deo wa liang, dön-kyʽün tsiao-djôh ngô teng dong-lu-go nying. <sup>14</sup> Ah-lah tu tih-tao di-yiang-li, ngô tʽing-meng yiu sing-hyiang kông Hyi-pah-læ-go tʽu-ing teng ngô wô, ‘Sao-lo, Sao-lo, ng dza-we pih-næn Ngô ni? ng kyiah læ-tih tʽih-djôh tsʽ z næn-go.’ <sup>15</sup> Ngô ziu wô, ‘Cü, Ng z jü?’ Gyi wô, ‘Ngô ziu-z ng sô pih-næn-go Yiæ-su. <sup>16</sup> Bô-kyʽi, ng-go kyiah lih-tong: ing-we Ngô deh-we yin-cʽih-læ peh ng kʽen, z iao shih-lih ng tso tsʽa-s, hao te-tsing ng sô yi-kying kʽen-kyin-go, teng Ngô tsiang-læ we yin-cʽih peh ng kʽen go z-ken. <sup>17</sup> Ngô læ *Yi-seh-lih* pah-sing teng bih-koh cong-nyiang yia we kyiu ng cʽih: Ngô næn-kæn tsʽa ng tao gyi-lah u-sen kyʽi, <sup>18</sup> hao *kyʽi* kʽæ gyi-lah-go ngæn, peh gyi *li-kʽæ* heh-en kwe tao liang-kwông, li-ʽæ Sah-dæn-go shü-dao kwe-voh Jing-ming; s-teh gyi, we-leh siang-sing Ngô, hao teh-djôh ze-go nyiao-sô, yi læ tseng-kyʽi-liao cü-kwu li-hyiang *hao* *teh-djôh* tsʽæn-nyih.’

<sup>12</sup> 「我介来的做，托勒祭司头个权柄等号令到<u>大马色</u>去。<sup>13</sup> 王哦！当昼过时候，我路上看见天里个亮光，比日头还亮，团圈照着我等同路个人。<sup>14</sup> 阿拉都跌倒地垟里，我听闻有声响讲<u>希伯来</u>个土音等我话：『<u>扫罗</u>，<u>扫罗</u>，尔咋会逼难我呢？尔脚来的踢着刺是难个。』<sup>15</sup> 我就话：『主，尔是谁？』其话：『我就是尔所逼难个<u>耶稣</u>。<sup>16</sup> 爬起，尔个脚立东。因为我特为现出来拨尔看，是要设立尔做差使，好对证尔所已经看见个，等我将来会现出拨尔看个事干。<sup>17</sup> 我来<u>以色列</u>百姓等别国中央也会救尔出。我难间差尔到其拉乌碎去，<sup>18</sup> 好去开其拉个眼，拨其离开黑暗归到亮光，厉害<u>撒但</u>个势道归服神明，使得其，为了相信我，好得着罪个饶赦，又来尊起了主顾里向好得着产业。』

<sup>19</sup> “Üô-kyi-pʽô wông, ngô sô-yi m̆-teh feh i-jing tʽin-li-go hyin-ling: <sup>20</sup> z sin djün peh Da-mô-seh teng Yiæ-lu-sah-leng-go nying, lin tʽong Yiu-tʽa di-fông, *ʽeo-deo* djün peh bih-koh-nying, iao we-sing-cün-i kwe-voh Jing-ming, ping-tsʽia kyʽi tso we-sing-cün-i cü-kwu kæ tso go ʽang-we. <sup>21</sup> We-leh ka, Yiu-tʽa nying læ sing-din-li kʽô ngô, dong-siu iao sah *ngô*.

<sup>19</sup> 「<u>亚基帕</u>王，我所以呒得弗依顺天里个显灵。<sup>20</sup> 是先传拨<u>大马色</u>等<u>耶路撒冷</u>个人，连统<u>犹太</u>地方，后头传拨别国人，要回心转意归服神明，并且去做回心转意主顾该做个行为。<sup>21</sup> 为了介，<u>犹太</u>人来圣殿里抲我，动手要杀我。

<sup>22</sup> “Kyʽü-leh Jing-ming pao-wu, ngô tao kyih-mih nyih-ts wa lih-lao-tong, teng do-do-siao-siao tso te-tsing; feh kông bih-yiang, tæn-tsih kông sin-cü-nying teng Mo-si sô wô tsiang-læ iao tso-dzing go z-ken: <sup>23</sup> ziu-z *kông* Kyi-toh z we ziu næn, ping-tsʽia tso deo-ih-go si-ts tsæ weh-cün-læ Cü-kwu, pô liang-kwông djün peh *Yi-seh-lih* pah-sing teng bih-koh-nying kʽen.”

<sup>22</sup> 「亏勒神明保护，我到今末日子还立牢东，等大大小小做对证。弗讲别样，单只讲先知人等<u>摩西</u>所话将来要做成个事干。<sup>23</sup> 就是讲<u>基督</u>是会受难，并且做头一个死仔再活转来主顾，把亮光传拨<u>以色列</u>百姓等别国人看。」

<sup>24</sup> Tsing læ-tih feng-pʽeo keh-sing z-ken, Fi-z-tu wæ ih-sing wô, “Pao-lo, ng fah-gwông-tih-de; ng z veng-li to long-leh fah-gwông-de.”

<sup>24</sup> 正来的分剖箇星事干，<u>非士都</u>怀一声话：「<u>保罗</u>，尔发狂的了，尔是文理多弄勒发狂了。」

<sup>25</sup> Pao-lo wô, “Fi-z-tu da-jing, ngô feh-z fah-gwông, z kông jih-jih-we-we yiu tsʽeng-tông-go shih-wô. <sup>26</sup> Keh-we wông z hyiao-teh keh-sing z-ken; ngô læ gyi min-zin fông-tæn kông-go: ngô tsʽeng keh-sing z-ken gyi m-yiu ih-yiang feh teh-cü; ing-we keh feh-z pih kôh-lôh-den iu-leh tso-go. <sup>27</sup> Üô-kyi-pʽô wông. ng siang-sing sin-cü-nying feh? Ngô hyiao-teh ng z siang-sing-go.”

<sup>25</sup> <u>保罗</u>话：「<u>非士都</u>大人，我弗是发狂，是讲实实惠惠有忖当个说话。<sup>26</sup> 箇位王是晓得箇星事干，我来其面前放胆讲个。我忖箇星事干其呒有一样弗得知，因为箇弗是壁角落头幽勒做个。<sup>27</sup> <u>亚基帕</u>王，尔相信先知人弗？我晓得尔是相信个。」

<sup>28</sup> Üô-kyi-pʽô ziu teng Pao-lo wô, “Ng *ka* sang-lih kyʽün-sing ngô tso Kyi-toh-du!” <sup>29</sup> Pao-lo wô, “Dæn-nyün Jing-ming feh tæn-tsih s-teh ng, yia s-teh long-tsong kyih-mih tʽing ngô go nying, feh-leng sang-lih feh sang-lih, tu we teng ngô m-kao kôh-yiang, tsih iao djü-cʽih keh-go lin-diao z-de.”

<sup>28</sup> <u>亚基帕</u>就等<u>保罗</u>话：「尔介省力劝醒我做<u>基督</u>徒！」<sup>29</sup> <u>保罗</u>话：「但愿神明弗单只使得尔，也使得拢总今末听我个人，弗论省力弗省力，都会等我呒告各样，只要除出箇个链条是了。」

<sup>30</sup> Keh-fæn shih-wô kông-hao, wông teng tsong-toh, teng Pah-nyi-kyi, lin dong-de zo-kæn-go nying, tu lih-kyʽi-sing. <sup>31</sup> Tseo-leh ko-tin, dô-kô siang-liang wô, “Keh-go nying ih-ngæn m-neh tso kæ si kæ kwun-ah go z-ken,.” <sup>32</sup> Üô-kyi-pʽô teng Fi-z-tu wô, “Keh-go nying ziah m̆-teh gyiu Kæ-sah sing-ün ko, ziu hao fông gyi de.”

<sup>30</sup> 箇番说话讲好，王等总督，等<u>百尼基</u>，连同队坐间个人，都立起身。<sup>31</sup> 走勒过点，大家商量话：「箇个人一眼呒得做该死该管押个事干。」<sup>32</sup> <u>亚基帕</u>等<u>非士都</u>话：「箇个人若呒得求<u>该撒</u>伸冤过，就好放其了。」

---

### Sd. XXVII.

KYI-KYING ding-kwe-peh ah-lah ko hæ tao Yi-da-li kyʽi, ziu pô Pao-lo teng wa-yiu kyi-go væn-nying kao-fu Si-pô-z-toh ying-li-go pah-tsong, ming-z kyiao-leh Yiu-liu. <sup>2</sup> Ah-lah ziu lôh ih-tsah Üô-da-mi-din jün, iao s-ko Üô-si-üô keh-pin di-fông, ziu kʽæ-cʽih-kyʽi: Mô-gyi-teng-go Tʽiah-sah-lo-nyi-kyüô nying Üô-li-dah-kwu? yia teng ah-lah dong-de-go. <sup>3</sup> Di-nyi nyih tao Si-teng pʽao mao: Yiu-liu hao-hao dæ Pao-lo, peh gyi kyʽi mông-mông beng-yiu, hao teh-djôh *gyi-lah-go* tsiao-ing. <sup>4</sup> Dzong keh-deo kʽæ jün, tang Kyü-pi-lu ʽô-fong-ngen ka kyʽi; z we-leh teo-fong-go yün-kwu. <sup>5</sup> S-ko-leh Kyi-li-kyüô Bông-fi-li-üô siang-gying-go hæ, ziu tao Li-kyüô-go Me-lah.

既经定规拨阿拉过海到<u>以大利</u>去，就把<u>保罗</u>等还有几个犯人交付<u>西巴士督</u>营里个百总，名字叫勒<u>犹流</u>。<sup>2</sup> 阿拉就落一只<u>亚大米田</u>船，要驶过<u>亚西亚</u>箇边地方，就开出去。<u>马其顿</u>个<u>帖撒罗尼迦</u>人<u>亚里达古</u>也等阿拉同队个。<sup>3</sup> 第二日到<u>西顿</u>抛锚。<u>犹流</u>好好待<u>保罗</u>，拨其去望望朋友，好得着其拉个照应。<sup>4</sup> 从箇头开船，打<u>居比路</u>下风岸介去，是为了斗风个缘故。<sup>5</sup> 驶过勒<u>基利家</u> <u>旁非利亚</u>相近个海，就到<u>吕家</u>个<u>每拉</u>。

<sup>6</sup> Læ keh-deo pah-tsong pʽong-djôh ih-tsah Üô-lih-sæn-tʽa-go jün, iao s tao Yi-da-li kyʽi-go, ziu peh ah-lah lôh keh-tsah jün-li. <sup>7</sup> Jün mæn-mæn s-leh hao-kyi nyih, kyʽih-kyʽih-kʽah-kʽah tao-leh Keh-nyi-tʽu-go te-min: be fong tsu-djü, *tsih* *hao* dziao-leh Sah-mo-nyi s tao Keh-li-ti-go ʽô-fong-ngen. <sup>8</sup> Tsʽing ngen pin-yin kyʽih-kyʽih-kʽah-kʽah s tao ih-tʽah kyiao-leh Kyüô-ao, teng Lah-si-üô dzing-ts siang-gying.

<sup>6</sup> 来箇头百总碰着一只<u>亚力山太</u>个船，要驶到<u>以大利</u>去个，就拨阿拉落箇只船里。<sup>7</sup> 船慢慢驶勒好几日，乞乞喀喀到了<u>革尼土</u>个对面。被风阻住，只好朝勒<u>撒摩尼</u>驶到<u>革哩底</u>个下风岸。<sup>8</sup> 趁岸边沿乞乞喀喀驶到一𡍲叫勒<u>佳澳</u>，等<u>拉西亚</u>城子相近。

<sup>9</sup> Z-ʽeo dziang-kyiu, ing-we <sup>\[1\]</sup>kying-zih-go tsih-kʽeng yi-kying ko-de, sô-yi *ah-lah* kyʽi-go jün-lu z hyin-hyin-go; Pao-lo ziu kyʽün-kyʽün gyi-lah, wô, <sup>10</sup> “Beng-yiu, ngô kʽen keh-vah kʽæ jün pih-ding yiu kwʽu-deo teng hyü-to seng-sông, feh tæn-tsih ho-veh teng jün, ping-tsʽia iao lin-le ah-lah-go sing-ming.” <sup>11</sup> Dæn-z pah-tsong siang-sing lao-da teng gyi-ming, wa ko-jü Pao-lo-go shih-wô.

<sup>9</sup> 时候长久，因为禁食个节肯<sup>\[1\]</sup>已经过了，所以阿拉去个船路是险险个，<u>保罗</u>就劝劝其拉，话：<sup>10</sup> 「朋友，我看箇伐开船必定有苦头等许多损伤，弗单只货物等船，并且要连累阿拉个性命。」<sup>11</sup> 但是百总相信老大等其命，还过如<u>保罗</u>个说话。

<sup>\[1\] Kying-zih-go tsih-kʽeng, *z* *teng* *ʽEn-lu-tsih* *tso* *z-ʽeo*. 禁食个节肯，是等寒露节做时候。（原注）</sup>

<sup>12</sup> Keh-go ao ko tong feh bin, yiu ih-do-pun nying sing-siang kʽæ-cʽih-kyʽi, ʽôh-tsia hao tao Fi-nyi-keh ko tong. (*Fi-nyi-keh* z Keh-li-ti ao, *ih-pin* dziao si-nen, *ih-pin* dziao si-poh.) <sup>13</sup> Kʽeo-kʽeo nen-fong wun-wun yiang-kyʽi-læ, gyi-lah zi tsʽeng-tsʽeng z teh-i, ziu kyʽi *mao*, tsʽing Keh-li-ti ngen pin-yin ka kyʽi.

<sup>12</sup> 箇个岙过冬弗便，有一大半人心想开出去，或者好到<u>腓尼革</u>过冬。（<u>腓尼革</u>是<u>革哩底</u>岙，一边朝西南，一边朝西北。）<sup>13</sup> 扣扣南风缓缓扬起来，其拉自忖忖是得意，就起锚，趁<u>革哩底</u>岸边沿介去。

<sup>14</sup> Ko-leh yiu-ʽæn kong-fu, yiu gwông-fong, kyiao-leh Yiu-lo-keh-deng, <sup>\[1\]</sup>dzong ngen-zông bih-lôh-læ. <sup>15</sup> Jün be fong cʽü-leh-kyʽi, kyʽüoh-feh-djü; ah-lah *tsih* *hao* ze fong cʽông. <sup>16</sup> Cʽông tao ih-go hæ-tao-go ʽô-fong-ngen, (*hæ-tao* kyiao-leh Keh-lao-ti,) sæn-pæn kyʽih-kyʽih-kʽah-kʽah siu-zông. <sup>17</sup> Siu-zông-ts, keh-tsao yüong zing-soh kwʽeng-leh jün-ti; ping-tsʽia kʽong-pʽô gôh-djôh Su-r-ti sô, ziu fông-lôh do-bong, z-ka cʽông-leh-kyʽi. <sup>18</sup> Be gwông-fong tiu-læ-tiu-kyʽi, di-nyi nyih gyi-lah ziu song-zæ; <sup>19</sup> di-sæn nyih ah-lah tsʽing-siu tiu-diao jün-li-go kong-gyü. <sup>20</sup> Deh-ma nyih m-neh kʽen-kyin nyih-deo sing-siu, gwông-fong dzing-gyiu feh siao, keh-tsao ah-lah kyiu sing-ming go siang-deo tu dön-djih-de.

<sup>14</sup> 过了有限工夫，有狂风，叫勒「友罗革腾」，从岸上<sup>\[1\]</sup>别落来。<sup>15</sup> 船被风吹勒去，吃弗住，阿拉只好随风闯。<sup>16</sup> 闯到一个海岛个下风岸，（海岛叫勒<u>革老底</u>，）舢板乞乞喀喀收上。<sup>17</sup> 收上仔，箇遭用绳索捆勒船底，并且恐怕搁着<u>苏耳底</u>沙，就放落大篷，是介闯勒去。<sup>18</sup> 被狂风丢来丢去，第二日其拉就送载。<sup>19</sup> 第三日阿拉亲手丢掉船里个工具。<sup>20</sup> 特买日呒得看见日头星宿，狂风仍旧弗小，箇遭阿拉救性命个想头都断绝了。

<sup>\[1\] *Yiu-teh* *fæn*, teo-deo. 有得翻，斗头。（原注）</sup>

<sup>21</sup> *Cong-nying* dziang-kyiu m-neh kyʽüoh, Pao-lo læ gyi-lah cong-nyiang lih-kyʽi-sing, wô, “Beng-yiu, ng-lah zin-deo kæ tʽing ngô-go shih-wô feh li-kʽæ Keh-li-ti, ziu feh we tsao-djôh keh-go kwʽu-deo teng seng-sông. <sup>22</sup> Dæn-z ngô næn-kæn kyʽün ng-lah fông-sing: djü-leh jün ts-nga, ng-lah feh we sông ih-diao sing-ming. <sup>23</sup> Ing-we ngô sô kwe-voh sô kong-vong-go keh-we Jing-ming, Gyi-go tʽin-s zô-yia lih læ ngô bông-pin, wô, <sup>24</sup> ‘Pao-lo, vong pʽô; ng pih iao lih læ Kæ-sah-go min-zin: ping-tsʽia Jing-ming pô dong-jün-go nying tu s-peh ng de.’ <sup>25</sup> Keh-lah, cong-we, hao fông-sing: ngô siang-sing Jing-ming, *keh-go* *z-ken* pih-ding we tso-dzing ziang *tʽin-s* teng ngô wô ka. <sup>26</sup> Dæn-z ah-lah pih iao gôh læ ih-go hæ-tao-li.”

<sup>21</sup> 众人长久呒得吃，<u>保罗</u>来其拉中央立起身，话：「朋友，尔拉前头该听我个说话弗离开<u>革哩底</u>，就弗会遭着箇个苦头等损伤。<sup>22</sup> 但是我难间劝尔拉放心。除了船之外，尔拉弗会伤一条性命。<sup>23</sup> 因为我所归服所供奉个箇位神明，其个天使昨夜立来我旁边，话：<sup>24</sup> 『<u>保罗</u>，甮怕，尔必要立来<u>该撒</u>个面前。并且神明把同船个人都赐拨尔了。』<sup>25</sup> 箇拉，众位，好放心。我相信神明，箇个事干必定会做成像天使等我话介。<sup>26</sup> 但是阿拉必要搁来一个海岛里。」

<sup>27</sup> Tao-leh di-jih-s nyih, ah-lah *jün* læ Üô-ti-üô *hæ-li* dzing-gyiu cʽông-leh-kyʽi, pun-yia-ko z-ʽeo shü-siu tsʽeng-tsʽeng kwʽa gying ngen de. <sup>28</sup> Ziu tang sing-tsʽin, yiu nyiæn-jing sing; ko-kyʽi-tin yi tang, yiu jih-ng-jing sing: <sup>29</sup> kʽong-pʽô ngô-tsiao, ziu læ ʽeo-sao pʽao s-meng mao, tæn tsʽæn-nyiæn tʽin-liang. <sup>30</sup> Shü-siu tang-sön zông jün dao-tseo, pô sæn-pæn fông-lôh hæ-li, kô-hyi-deo kyʽi pʽao jün-deo-go mao; <sup>31</sup> Pao-lo ziu teng pah-tsong ying-ping wô, “Keh-sing nying feh deng læ jün-li, ng-lah z m-kyiu-sing-de.” <sup>32</sup> Ying-ping ziu tsæn-dön sæn-pæn-go zing-soh, eo gyi tʽeng-leh-kyʽi.

<sup>27</sup> 到了第十四日，阿拉船来<u>亚底亚</u>海里仍旧闯勒去，半夜过时候水手忖忖快近岸了。<sup>28</sup> 就打深浅，有廿仞深；过去点又打，有十五仞深。<sup>29</sup> 恐怕砑礁，就来后梢抛四门锚，单忏念天亮。<sup>30</sup> 水手打算上船逃走，把舢板放落海里，假戏头去抛船头个锚。<sup>31</sup> <u>保罗</u>就等百总营兵话：「箇星人弗庉来船里，尔拉是呒救星了。」<sup>32</sup> 营兵就斩断舢板个绳索，讴其氽勒去。

<sup>33</sup> Tʽin kwʽa liang z-ʽeo, Pao-lo kyʽün cong-nying kyʽüoh væn, wô, “Ng-lah næn-kæn yi-kying jih-s nyih siang-vông *fong* *sih*, dziang-tʽong ngo-leh, ih-ngæn feh kyʽüoh. <sup>34</sup> Sô-yi ngô kyʽün ng-lah kyʽüoh-tin; keh z ü ng-lah teh-djôh kyiu yiu siang-ken go: ing-we ng-lah deo-li-go deo-fah ih-keng tu feh we tʽeng-lôh.” <sup>35</sup> Kông-hao, gyi do-leh ping, læ cong-nying min-zin zia-zia Jing-ming, ziu pʽah-tæn-kʽæ kyʽüoh-de. <sup>36</sup> Keh-tsao cong-nying fông-sing, yia kyʽüoh-de. <sup>37</sup> Ah-lah læ jün-li go long-tsong yiu nyi-pah tsʽih-jih loh-go nying. Yi-kying kyʽüoh-pao-de, ziu pô mah tiu-leh hæ-li, s-teh jün hao kyʽing-tin.

<sup>33</sup> 天快亮时候，<u>保罗</u>劝众人吃饭，话：「尔拉难间已经十四日想望风息，长通饿勒，一眼弗吃。<sup>34</sup> 所以我劝尔拉吃点，箇是于尔拉得着救有相干个。因为尔拉头里个头发一根都弗会褪落。」<sup>35</sup> 讲好，其驮勒饼，来众人面前谢谢神明，就𤖼带开吃了。<sup>36</sup> 箇遭众人放心，也吃了。<sup>37</sup> 阿拉来船里个拢总有二百七十六个人。已经吃饱了，就把麦丢勒海里，使得船好轻点。

<sup>39</sup> Tao tʽin-liang, feh nying-teh keh-go di-fông; kʽen-kyin ih-go ao yiu sô-du, sing-siang ziah-z hao tso, pô jün gôh læ keh-deo. <sup>40</sup> Ziu yün-diao mao, ʽeo gyi dzing-leh hæ-li, fông-song do-li-go zing-soh; keh-tsao yiang-kyʽi deo-bong s fong, dziao-leh ngen-zông tsing-kyʽi. <sup>41</sup> Pʽong-djôh liang-da dziao-shü bih-liu-go u-sen, jün tsʽin-sô; jün-deo gôh-lao ve dong, ʽeo-sao be lông gyin tang-pʽo-de. <sup>42</sup> Ying-ping i-s z iao sah-diao væn-nying, kʽong-pʽô jü yiu-ko-kyʽi dao-tseo. <sup>43</sup> Dæn-z pah-tsong iao kyiu Pao-lo, feh hyü gyi-lah ka tso: ziu feng-fu keh-sing sih-shü-sing-go cü-kwu sin tʽiao-lôh *shü-li*, yiu tao ngen-zông kyʽi; <sup>44</sup> yü-to, yiu-sing kʽao-leh pæn, yiu-sing kʽao-leh jün-li-go *bih-yiang* tong-si *dao-zông-kyʽi*. Z-ka, tu kyiu-zông ngen.

<sup>39</sup> 到天亮，弗认得箇个地方，看见一个岙有沙涂，心想若是好做，把船搁来箇头。<sup>40</sup> 就悬掉锚，候其沉勒海里，放松舵里个绳索，箇遭扬起头篷使风，朝勒岸上进去。<sup>41</sup> 碰着两埭潮水别流个乌碎，船浅沙，船头搁牢𫧃动，后艄被浪健打破了。<sup>42</sup> 营兵意思是要杀掉犯人，恐怕谁游过去逃走。<sup>43</sup> 但是百总要救<u>保罗</u>，弗许其拉介做。就吩咐箇星识水性个主顾先跳落水里，有到岸上去。<sup>44</sup> 余多，有星靠勒板，有星靠勒船里个别样东西逃上去。是介，都救上岸。

---

### Sd. SX VIII.

Kyi-jün kyiu-zông, dzæ-fông hyiao-teh keh-go hæ-tao kyiao-leh Mi-li-da. <sup>2</sup> Keh-sing mæn-nying dæ ah-lah feh-tsiao dza hao: we-leh lôh-yü, tsæ-wô tʽin-kô lang, ziu sang-leh ho, siu-liu ah-lah cong-nying.

既然救上，才方晓得箇个海岛叫勒<u>米利大</u>。<sup>2</sup> 箇星蛮人待阿拉弗照咋好。为了落雨，再话天家冷，就生勒火，收留阿拉众人。

<sup>3</sup> Pao-lo tsʽeh-long ih-lin za, kô-leh ho-li; yiu ih-keng doh-dzô we-leh nyih tsʽön-cʽih-læ, ngao-djôh gyi-go siu. <sup>4</sup> Keh-sing mæn-nying kʽen-kyin doh-dzô Pao-lo-go siu-li dang-tong, ziu dô-kô wô, “Keh-go nying tsong z hyüong-siu; se-jün dzong hæ-li kyiu-zông, tʽin wa feh hyü gyi weh-tong.” <sup>5</sup> Pao-lo hwah-diao doh-dzô læ ho-li, ih-ngæn m-neh ziu sông. <sup>6</sup> Gyi-lah tæn-teng gyi cong-kyʽi-læ, ʽôh-tsia ih-z-li ziu si, tih-tao di-yiang: teng-leh dziang-kyiu, kʽen-kyin gyi ih-ngæn m-kao mao-bing, ziu cün *nyiæn-deo*, wô gyi z bu-sah.

<sup>3</sup> <u>保罗</u>撮拢一摙柴，加勒火里。有一根毒蛇为了热窜出来，咬着其个手。<sup>4</sup> 箇星蛮人看见毒蛇<u>保罗</u>个手里宕东，就大家话：「箇个人总是凶手。虽然从海里救上，天还弗许其活东。」<sup>5</sup> <u>保罗</u>甩掉毒蛇来火里，一眼呒得受伤。<sup>6</sup> 其拉单等其肿起来，或者一时里就死，跌倒地垟。等了长久，看见其一眼呒告毛病，就转念头，话其是菩萨。

<sup>7</sup> Keh hæ-tao-go kwun, ming-z kyiao-leh Bu-pah-liu, yiu din-di teng keh u-sen siang-gying; gyi siu-liu ah-lah, hao-hao dæ ah-lah sæn nyih. <sup>8</sup> Kʽeo-kʽeo Bu-pah-liu-go ah-tia sang nyiah-dzih bing teng li-dzih kwʽeng-tih: Pao-lo tseo-tsing gyi u-sen, tao-kao-ts siu en-en gyi, i gyi hao. <sup>9</sup> We-leh ka, keh hæ-tao-li yü-to yiu-bing-go nying tu læ, teh-djôh i-hao: <sup>10</sup> ziu pô hyü-to li-veh song peh ah-lah; ping-tsʽia dong-sing-go z-ʽeo pô ing-yüong-go tong-si peh ah-lah.

<sup>7</sup> 箇海岛个官，名字叫勒<u>部百流</u>，有田地等箇乌碎相近，其收留阿拉，好好待阿拉三日。<sup>8</sup> 扣扣<u>部百流</u>个阿爹生疟疾病等痢疾困的。<u>保罗</u>走进其乌碎，祷告仔手按按其，医其好。<sup>9</sup> 为了介，箇海岛里余多有病个人都来，得着医好。<sup>10</sup> 就把许多礼物送拨阿拉，并且动身个时候把应用个东西拨阿拉。

<sup>11</sup> <sup>\[1\]</sup>KO-LEH sæn-ko yüih, ah-lah tsʽing ih-tsah Üô-lih-sæn-tʽa jün, jün-ʽao z ‘Tiu-z shông-sang,’ z læ keh hæ-tao ko tong go; ziu kʽæ-cʽih-kyʽi. <sup>12</sup> Tao Jü-lah-kwu pʽao mao, deng-zông sæn nyih. <sup>13</sup> Dzong keh-deo diao-tsʽiang s tao Li-kyi-ong: ko-leh ih-nyih nen-fong yiang-kyʽi-læ, ziu di-nyi nyih tao Bu-tiu-li. <sup>14</sup> Keh-deo pʽong-djôh hyüong-di, tsʽing ah-lah dô-kô deng-zông tsʽih nyih: ziu tao Lo-mô kyʽi. <sup>15</sup> Lo-mô hyüong-di tʽing-meng ah-lah-go sing-sih, ziu tseo-cʽih-læ tao Üô-pi-u-z teng Sæn-kwun di-fông læ nying-tsih ah-lah: Pao-lo kʽen-kyin gyi-lah, ziu zia-zia Jing-ming, tæn-ts công-de.

<sup>11</sup> 过了三个月<sup>\[1\]</sup>，阿拉趁一只<u>亚力山太</u>船，船号是『<u>丢士</u>双生』，是来箇海岛过冬个。就开出去。<sup>12</sup> 到<u>叙拉古</u>抛锚，庉上三日。<sup>13</sup> 从箇头掉抢<sup>\[2\]</sup>驶到<u>利基翁</u>。过了一日南风扬起来，就第二日到<u>部丢利</u>。<sup>14</sup> 箇头碰着兄弟，请阿拉大家庉上七日。就到<u>罗马</u>去。<sup>15</sup> <u>罗马</u>兄弟听闻阿拉个信息，就走出来到<u>亚比乌市</u>等<u>三馆</u>地方来迎接阿拉。<u>保罗</u>看见其拉，就谢谢神明，胆子壮了。

<sup>\[1\] Y. ʽE. 63. 耶（稣）后（头）63（年）。（原注）</sup>

<sup>\[2\] 帆船遇逆风时调整帆的角度，借助风力前进</sup>

<sup>16</sup> Ah-lah tao-leh Lo-mô, pah-tsong pô væn-nying kao-dæ tsiang-kyüing: tsih-z ing-hyü Pao-lo teng ih-go kwun-siu gyi go ping ling-nga deng.

<sup>16</sup> 阿拉到了<u>罗马</u>，百总把犯人交代将军。只是应许<u>保罗</u>等一个管守其个兵另外庉。

<sup>17</sup> Ko-LEH sæn nyih, Pao-lo tsʽing-long Yiu-tʽa nying-go we-deo-we-nao cü-kwu. Læ-de, ziu teng gyi-lah wô, “Cong-we hyüong-di, ngô ih-ngæn m-neh væn-djôh *ah-lah* pah-sing teng tsu-tsong-go kwe-kyü, dæn-z dzong Yiæ-lu-sah-leng ka peh Lo-mô nying-go siu-li tso væn-nying. <sup>18</sup> Gyi-lah sing-meng-ts tang-tsiang iao fông ngô, ing-we ih-ngæn m-neh væn-djôh soh-go si-ze. <sup>19</sup> Dæn-z Yiu-tʽa nying feh kʽeng hyih; keh-lah ngô feh-teh-feh gyiu Kæ-sah sing-ün: bing feh-z yiu soh-go iao kao ngô-go pah-sing. <sup>20</sup> We-leh ka, ngô tsʽing ng-lah long-læ, iao tông-min teng *ng-lah* kông: ngô næn-kæn be keh-go lin-diao bo-djü, z we-leh Yi-seh-lih sô siang-vông-go.”

<sup>17</sup> 过了三日，<u>保罗</u>请拢<u>犹太</u>人个为头为脑主顾。来了，就等其拉话：「众位兄弟，我一眼呒得犯着阿拉百姓等祖宗个规矩，但是从<u>耶路撒冷</u>解拨<u>罗马</u>人个手里做犯人。<sup>18</sup> 其拉审问仔打账要放我，因为一眼呒得犯着啥个死罪。<sup>19</sup> 但是<u>犹太</u>人弗肯歇，箇拉我弗得弗求<u>该撒</u>伸冤。并弗是有啥个要告我个百姓。<sup>20</sup> 为了介，我请尔拉拢来，要当面等尔拉讲。我难间被箇个链条缚住，是为了<u>以色列</u>所想望个。」

<sup>21</sup> Gyi-lah teng gyi wô, “Ah-lah yi m̆-teh tsih-djôh Yiu-tʽa læ kông ng-go z-ken go sing; keh-sing læ-go hyüong-di yia m-neh kʽeo-djün, yia m-neh zi kông-kyʽi ng yiu soh-go w̆a-cʽü. <sup>22</sup> Næn-kæn ah-lah iao tʽing ng-zi-go i-s tao-ti dza-go: ing-we kông-tao keh-go kyiao-meng, tao-cʽü be nying-kô pʽi-bing z ah-lah hyiao-teh-go.”

<sup>21</sup> 其拉等其话：「阿拉又呒得接着<u>犹太</u>来讲尔个事干个信，箇星来个兄弟也呒得口传，也呒得自讲起尔有啥个坏处。<sup>22</sup> 难间阿拉要听尔自个意思到底咋个。因为讲到箇个教门，到处被人家批评是阿拉晓得个。」

<sup>23</sup> Teng Pao-lo iah-ding-leh ih-go nyih-ts, gyi-lah ziu yiu hyü-to tao gyi ʽô-cʽü læ: *Pao-lo* dzong tʽin-nyiang tao yia-tao pô Mo-si-go lih-fah teng sin-cü-nying-go *shih-wô* dziang-si ka-shih *keh-go* *dao-li* peh gyi-lah tʽing, læ-tih te-tsing Jing-ming-go koh, yi kyʽün gyi-lah siang-sing Yiæ-su-go z-ken. <sup>24</sup> *Gyi-go* shih-wô yiu-sing siang-sing, yiu-sing feh siang-sing.

<sup>23</sup> 等<u>保罗</u>约定了一个日子，其拉就有许多到其下处来。<u>保罗</u>从天亮到夜到把<u>摩西</u>个律法等先知人个说话详细解说箇个道理拨其拉听，来的对证神明个国，又劝其拉相信<u>耶稣</u>个事干。<sup>24</sup> 其个说话有星相信，有星弗相信。

<sup>25</sup> Liang-ʽô feh ʽeh-deo iao tseo-sæn-de, Pao-lo kông keh ih-kyü, wô, “Sing-Ling tʽôh sin-cü Yi-sæ-üô teng ah-lah tsu-tsong kông-go jih-dzæ z-go; <sup>26</sup> Gyi z-ka wô, ‘Hao tao keh-go pah-sing u-sen kyʽi wô, Ng-lah tʽing z we tʽing-meng-gyi, tsih-z feh we hyiao-teh; kʽen z we kʽen-kyin-gyi, tsih-z feh we ming-bah. <sup>27</sup> Ing-we keh-go pah-sing sing ngang-de, ng-to læn-teh tʽing, ngæn-tsing pi-tih; kʽong-pʽô ngæn-tsing kʽen-kyin, ng-to tʽing-meng, sing-li ming-bah, ziu we-sing-cün-i, peh Ngô i-hao.’ \[Y. 6. 9, 10.\] <sup>28</sup> Ka-ni, ng-lah hao hyiao-teh, Jing-ming kyiu-go dao-li z djün peh bih-koh-nying, gyi-lah z we tʽing.” <sup>29</sup> Pao-lo keh-go shih-wô kông-hao, Yiu-tʽa nying ziu kyʽi-de; gyi-lah zi do-nyiang tsang-leng.

<sup>25</sup> 两下弗合头要走散了，<u>保罗</u>讲箇一句，话：「圣灵托先知<u>以赛亚</u>等阿拉祖宗讲个实在是个，<sup>26</sup> 其是介话：『好到箇个百姓乌碎去话，尔拉听是会听闻其，只是弗会晓得；看是会看见其，只是弗会明白。<sup>27</sup> 因为箇个百姓心硬了，耳朵懒得听，眼睛闭的；恐怕眼睛看见，耳朵听闻，心里明白，就回心转意，拨我医好。』\[Y. 6. 9, 10.\] <sup>28</sup> 介呢，尔拉好晓得，神明救个道理是传拨别国人，其拉是会听。」<sup>29</sup> <u>保罗</u>箇个说话讲好，<u>犹太</u>人就去了，其拉自大样争论。

<sup>30</sup> <sup>\[1\]</sup>PAO-LO liang dziang nyin deng læ gyi-zi tsu-tih-go oh-lô, tsih-ziu væn-pah læ kyin gyi go cü-kwu: <sup>31</sup> do-nyiang fông-tæn djün Jing-koh-go dao-li, kông Cü Yiæ-su Kyi-toh-go z-ken; m-nying kying-djü gyi.

<sup>30</sup> <u>保罗</u>两长年庉来其自租的个屋落<sup>\[1\]</sup>，接受凡百来见其个主顾。<sup>31</sup> 大样放胆传神国个道理，讲主<u>耶稣</u> <u>基督</u>个事干，呒人禁住其。

<sup>\[1\] Y. ʽE. 65. 耶（稣）后（头）65（年）。（原注）</sup>
