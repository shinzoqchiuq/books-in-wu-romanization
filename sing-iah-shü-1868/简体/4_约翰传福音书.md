## IAH-ʽEN DJÜN FOH-ING SHÜ. <u>约翰</u>传福音书

### Iʽe. I.

DAO z kyʽi-tsʽu yiu-go; Dao z teng Jing-ming dô-kô læ-kæn; ping-tsʽia Dao z Jing-ming. <sup>2</sup> Gyi kyʽi-tsʽu teng Jing-ming dô-kô læ-kæn. <sup>3</sup> Væn-veh tu z tʽôh Gyi zao-go; z zao-cʽih-læ-go tong-si, yia m̆-teh ih-yiang feh-z Gyi zao-go. <sup>4</sup> Weh-ming z dzæ-ü Gyi; keh-go weh-ming z nying-go liang-kwông: <sup>5</sup> keh-go liang-kwông læ en-go u-sen tsiao-tong, tsih-z en-go u-sen feh teh-cü.

道是起初有个，道是等神明大家来间，并且道是神明。<sup>2</sup> 其起初等神明大家来间。<sup>3</sup> 万物都是托其造个；是造出来个东西，也呒得一样弗是其造个。<sup>4</sup> 活命是在于其，箇个活命是人个亮光。<sup>5</sup> 箇个亮光来暗个乌碎照东，只是暗个乌碎弗得知。

<sup>6</sup> <sup>\[1\]</sup>Yiu ih-go nying z Jing-ming tsʽa-læ-go, ming-z kyiao-leh Iah-ʽen: <sup>7</sup> gyi z tso te-tsing læ-go, ziu-z tso Liang-kwông-go te-tsing, s-teh cong-nying we-leh gyi *te-tsing* hao siang-sing. <sup>8</sup> Gyi feh-z Liang-kwông, z tso Liang-kwông-go te-tsing *læ-go*. <sup>9</sup> Tsing-go Liang-kwông, ziu-z tao shü-kæn-zông læ peh væn-pah nying yiu liang-kwông go Cü-kwu. <sup>10</sup> Gyi læ shü-kæn-zông læ-tong, shü-kæn-zông z tʽôh Gyi zao-go, shü-kæn-zông wa feh nying-teh Gyi. <sup>11</sup> Gyi tao Zi-go *di-fông* læ, Gyi-zi-go nying yia feh tsih-ziu Gyi. <sup>12</sup> Væn-pah tsih-ziu Gyi, ziu-z siang-sing Gyi ming-deo cü-kwu, Gyi s-peh gyi-lah <sup>\[2\]</sup>neng-ken hao tso Jing-ming-go ng-nô: <sup>13</sup> gyi-lah *sang-cʽih-læ*, feh-z dzong hyüih-mah, yia feh-z dzong nyüoh-sing-go cü-i, yia feh-z dzong nying-go cü-i, z dzong Jing-ming ka sang-cʽih-læ.

<sup>6</sup> 有一个人是神明差来个，名字叫勒<u>约翰</u><sup>\[1\]</sup>。<sup>7</sup> 其是做对证来个，就是做亮光个对证，使得众人为了其对证好相信。<sup>8</sup> 其弗是亮光，是做亮光个对证来个。<sup>9</sup> 真个亮光，就是到世间上来拨凡百人有亮光个主顾。<sup>10</sup> 其来世间上来东，世间上是托其造个，世间上还弗认得其。<sup>11</sup> 其到自个地方来，其自个人也弗接受其。<sup>12</sup> 凡百接受其，就是相信其名头主顾，其赐拨其拉能干<sup>\[2\]</sup>好做神明个儿囡。<sup>13</sup> 其拉生出来，弗是从血脉，也弗是从肉身个主意，也弗是从人个主意，是从神明介生出来。

<sup>\[1\] Y. ʽE. 26. 耶（稣）后（头）26（年）。（原注）</sup>

<sup>\[2\] *ʽÔh* *wô*, gyün-ping. 或话，权柄。（原注）</sup>

<sup>14</sup> Keh-go Dao dzing ih-go nyüoh-sing, deng læ ah-lah cong-nyiang; (ah-lah yia *tsʽing-ngæn* kʽen-kyin Gyi-go yüong-wô, z ziang *Tʽin-Vu* tsʽa-læ doh-yiang *Ng-ts* ka yüong-wô;) Gyi-go eng-we teng tsing dao-li tu mun-tsoh. <sup>15</sup> Iah-ʽen teng Gyi tso te-tsing, hyiang-hyiang eo, z-ka wô, “Keh ziu-z ngô sô wô, ‘ʽEo-jü ngô læ-go, yi-kying pi ngô tseng-djong-de; ing-we sin-jü ngô læ-tong-go.’” <sup>16</sup> Dzong Gyi-go mun-tsoh ah-lah tu yiu *eng-we* teh-djôh-de, ping-tsʽia *teh-djôh* eng-zông kô eng: <sup>17</sup> ing-we lih-fah z tʽôh Mo-si ka djün-go; eng-we teng tsing dao-li z tʽôh Yiæ-su Kyi-toh ka læ. <sup>18</sup> Dzong m-yiu nying kʽen-kyin Jing-ming ko; læ Ah-tia hyüong-kwun-deo go doh-yiang Ng-ts z yi-kying hyin-cʽih *Jing-ming* læ-de.

<sup>14</sup> 箇个道成一个肉身，庉来阿拉中央，（阿拉也亲眼看见其个荣华，是像天父差来独养儿子介荣华；）其个恩惠等真道理都满足。<sup>15</sup> <u>约翰</u>等其做对证，响响讴，是介话，「箇就是我所话，『后如我来个，已经比我尊重了，因为先如我来东个。』」<sup>16</sup> 从其个满足阿拉都有恩惠得着了，并且得着恩上加恩。<sup>17</sup> 因为律法是托<u>摩西</u>介传个，恩惠等真道理是托<u>耶稣</u> <u>基督</u>介来。<sup>18</sup> 从呒有人看见神明过，来阿爹胸脘头个独养儿子是已经显出神明来了。

<sup>19</sup> <sup>\[1\]</sup>YIU-TʽA nying tsʽa tsi-s teng Li-vi nying dzong Yiæ-lu-sah-leng kyʽi meng Iah-ʽen, “Ng z jü?” keh-go z-ʽeo Iah-ʽen-go te-tsing z ka-go: <sup>20</sup> gyi tsiao-jing, ih-ngæn feh la; gyi tsiao-jing *z-ka* *wô*, “Ngô feh-z Kyi-toh.” <sup>21</sup> Gyi-lah yi meng gyi, wô, “Ka-ni, ng z Yi-li-üô feh?” Gyi wô, “Ngô feh-z.” “Ng z keh sin-cü-nying feh?” Gyi wô, “Feh-z.” <sup>22</sup> Ziu teng gyi wô, “Ng tao-ti z jü? hao peh ah-lah kyʽi we-pao tsʽa ah-lah læ go cü-kwu. Ng zi wô zi dza-go?” <sup>23</sup> Gyi wô, “Ziang sin-cü Yi-sæ-üô sô wô, ‘Kwʽông-iæ di-fông yiu nying-go sing-hyiang læ-kæn eo, *z-ka* *wô*, Ng-lah hao kyʽi pʽu-dzih Cü-go lu;’ \[Y. 40. 3.\] *keh-go* *sing-hyiang* ziu-z ngô.”

<sup>19</sup> <u>犹太</u>人差祭司等<u>利未</u>人从<u>耶路撒冷</u>去问<u>约翰</u><sup>\[1\]</sup>，「尔是谁？」箇个时候<u>约翰</u>个对证是介个。<sup>20</sup> 其招认，一眼弗赖，其招认是介话，「我弗是<u>基督</u>。」<sup>21</sup> 其拉又问其，话，「介呢，尔是<u>以利亚</u>弗？」其话，「我弗是。」「尔是箇先知人弗？」其话，「弗是。」<sup>22</sup> 就等其话，「尔到底是谁？好拨阿拉去回报差阿拉来个主顾。尔自话自咋个？」<sup>23</sup> 其话，「像先知<u>以赛亚</u>所话，『旷野地方有人个声响来间讴，是介话，尔拉好去铺直主个路。』\[Y. 40. 3.\] 箇个声响就是我。」

<sup>\[1\] Y. ʽE. 30. 耶（稣）后（头）30（年）。（原注）</sup>

<sup>24</sup> Keh-sing tsʽa-læ-go z-go Fah-li-sæ nying. <sup>25</sup> Gyi-lah yi meng Iah-ʽen, z-ka wô, “Ng ziah feh-z Kyi-toh, yia feh-z Yi-li-üô, yia feh-z keh-go sin-cü-nying, ka-ni ng dza-we læ-tih ʽang si-li?” <sup>26</sup> Iah-ʽen we-teh gyi-lah, wô, “Ngô z yüong shü ʽang si-li; dæn-z yiu ih-go Cü-kwu lih læ ng-lah-go cong-nyiang, z ng-lah feh nying-teh-go: <sup>27</sup> ziu-z, ʽeo-jü ngô læ-go yi-kying pi ngô tseng-djong-de, lin ka Gyi ʽa-ta ngô tu kyʽin hao.”

<sup>24</sup> 箇星差来个是个<u>法利赛</u>人。<sup>25</sup> 其拉又问<u>约翰</u>，是介话，「尔若弗是<u>基督</u>，也弗是<u>以利亚</u>，也弗是箇个先知人，介呢尔咋会来的行洗礼？」<sup>26</sup> <u>约翰</u>回答其拉，话，「我是用水行洗礼，但是有一个主顾立来尔拉个中央，是尔拉弗认得个。<sup>27</sup> 就是，后如我来个已经比我尊重了，连解其鞋带我都欠好。」

<sup>28</sup> Keh-sing z-ken z læ Iah-dæn ʽo-nga Pah-da-pô-lah, Iah-ʽen læ-kæn ʽang si-li go di-fông.

<sup>28</sup> 箇星事干是来<u>约但</u>河外<u>伯大巴喇</u>，<u>约翰</u>来间行洗礼个地方。

<sup>29</sup> DI-NYI nyih, Iah-ʽen kʽen-kyin Yiæ-su tao gyi u-sen læ, ziu wô, “Tsʽia-kʽen Jing-ming-go Siao-yiang, z pô shü-kæn-zông-go ze ting-leh-kyʽi-go! <sup>30</sup> Keh z ngô sô wô, ‘Yiu ih-go Nying ʽeo-jü ngô læ-go, yi-kying pi ngô tseng-djong-de; ing-we sin-jü ngô læ-tong-go.’ <sup>31</sup> Ngô *zin-deo* yia feh hyiao-teh Gyi: dæn-z ngô yüong shü læ ʽang si-li, z deh-we iao hyin Gyi cʽih-læ peh Yi-seh-lih nying hyiao-teh.”

<sup>29</sup> 第二日，<u>约翰</u>看见<u>耶稣</u>到其乌碎来，就话，「且看神明个小羊，是把世间上个罪顶勒去个！<sup>30</sup> 箇是我所话，『有一个人后如我来个，已经比我尊重了，因为先如我来东个。』<sup>31</sup> 我前头也弗晓得其。但是我用水来行洗礼，是特为要显其出来拨<u>以色列</u>人晓得。」

<sup>32</sup> Iah-ʽen tso te-tsing, z-ka wô, “Ngô kʽen-kyin *Sing*-Ling ziang ih-tsah beh-keh ka dzong tʽin-li kông-lôh-læ, deng læ Gyi zông-deo. <sup>33</sup> Ngô feh hyiao-teh Gyi; tsih-z tsʽa ngô yüong shü ʽang si-li Cü-kwu, Gyi teng ngô wô, ‘Ng kʽen-kyin *Sing*-Ling kông-lôh deng læ Gyi zông-deo go, keh ziu-z yüong Sing-Ling ʽang si-li go Cü-kwu.’ <sup>34</sup> Ngô z kʽen-kyin-ko-de, yi-kying te-tsing Gyi z Jing-ming-go Ng-ts.”

<sup>32</sup> <u>约翰</u>做对证，是介话，「我看见圣灵像一只鹁鸽介从天里降落来，庉来其上头。<sup>33</sup> 我弗晓得其，只是差我用水行洗礼主顾，其等我话，『尔看见圣灵降落庉来其上头个，箇就是用圣灵行洗礼个主顾。』<sup>34</sup> 我是看见过了，已经对证其是神明个儿子。」

<sup>35</sup> Di-nyi nyih Iah-ʽen yi lih-kæn, wa-yiu liang-go meng-du *dô-kô* *læ-kæn*: <sup>36</sup> kʽen-kʽen Yiæ-su læ-kæn tseo, ziu wô, “Tsʽia-kʽen Jing-ming-go Siao-yiang!” <sup>37</sup> Keh liang-go meng-du tʽing-meng gyi ka wô, ziu keng-leh Yiæ-su kyʽi-de. <sup>38</sup> Yiæ-su nyin-cün, kʽen-kyin gyi-lah keng-tih, ziu wô, “Ng-lah iao soh-si?” Gyi-lah wô, “Lah-pi, Ng ʽah-li <sup>\[1\]</sup>deng-kæn?” (Lah-pi-go ka-shih, ziu-z sin-sang.) <sup>39</sup> Yiæ-su teng gyi-lah wô, “Hao læ kʽen.” Gyi-lah kyʽi kʽen Gyi deng-go u-sen, ziu teng Gyi dô-kô deng-ko keh nyih: keh-go z-ʽeo ʽô-pun-nyih mao s tin-cong.

<sup>35</sup> 第二日<u>约翰</u>又立间，还有两个门徒大家来间。<sup>36</sup> 看看<u>耶稣</u>来间走，就话，「且看神明个小羊！」<sup>37</sup> 箇两个门徒听闻其介话，就跟勒<u>耶稣</u>去了。<sup>38</sup> <u>耶稣</u>扭转，看见其拉跟的，就话，「尔拉要啥西？」其拉话，「拉比，尔何里庉间<sup>\[1\]</sup>？」（拉比个解说，就是先生。）<sup>39</sup> <u>耶稣</u>等其拉话，「好来看。」其拉去看其庉个乌碎，就等其大家庉过箇日。箇个时候下半日毛四点钟。

<sup>\[1\] *ʽÔh* *wô*, tæn-kôh-kæn. 或话，耽搁间。（原注）</sup>

<sup>40</sup> Keh liang tʽing-meng Iah-ʽen-go shih-wô kyʽi keng Yiæ-su cü-kwu, ih-go z Si-meng Pe-teh-go hyüong-di En-teh-lih. <sup>41</sup> Gyi sin zing-djôh zi-go hyüong-di Si-meng, teng gyi wô, “Mi-sæ-üô ah-lah yi-kying zing-djôh-de:” (Mi-sæ-üô, fæn-cʽih-læ ziu-z <sup>\[1\]</sup>Kyi-toh:) <sup>42</sup> ziu ta gyi kyʽi kyin Yiæ-su. Yiæ-su kʽen-kʽen gyi, wô, “Ng z Iah-nô-go ng-ts Si-meng: tsiang-læ iao eo ng Kyi-fah.” (Kyi-fah, fæn-cʽih-læ ziu-z <sup>\[2\]</sup>Pe-teh.)

<sup>40</sup> 箇两听闻<u>约翰</u>个说话去跟<u>耶稣</u>主顾，一个是<u>西门·彼得</u>个兄弟<u>安得烈</u>。<sup>41</sup> 其先寻着自个兄弟<u>西门</u>，等其话，「弥赛亚阿拉已经寻着了。」（弥赛亚，翻出来就是<u>基督</u><sup>\[1\]</sup>。）<sup>42</sup> 就带其去见<u>耶稣</u>。<u>耶稣</u>看看其，话，「尔是<u>约拿</u>个儿子<u>西门</u>。将来要讴尔<u>矶法</u>。」（<u>矶法</u>，翻出来就是<u>彼得</u><sup>\[2\]</sup>。）

<sup>\[1\] Kyi-toh *go* *ka-shih*, *ziu-z* fu-yiu Cü-kwu. <u>基督</u>个解说，就是傅油主顾。（原注）</sup>

<sup>\[2\] Pe-teh *go* *ka-shih*, *ziu-z* zah-deo. <u>彼得</u>个解说，就是石头。（原注）</sup>

<sup>43</sup> DI-NYI nyih, Yiæ-su tang-tsiang tao Kyüô-li-li kyʽi, zing-djôh Fi-lih, ziu teng gyi wô, “Keng Ngô læ.” <sup>44</sup> Fi-lih z cʽih læ Pah-sæ-da, ziu-z En-teh-lih Pe-teh-go peng-dzing.

<sup>43</sup> 第二日，<u>耶稣</u>打账到<u>加利利</u>去，寻着<u>腓力</u>，就等其话，「跟我来。」<sup>44</sup> <u>腓力</u>是出来<u>伯赛大</u>，就是<u>安得烈</u>、<u>彼得</u>个本城。

<sup>45</sup> Fi-lih zing-djôh Nô-dæn-nyih, ziu teng gyi wô, “Mo-si læ lih-fah li-hyiang teng sin-cü-nying sô wô-go Cü-kwu, ah-lah zing-djôh-de; ziu-z Nô-sah-leh Nying, Iah-seh-go Ng-ts, Yiæ-su.” <sup>46</sup> Nô-dæn-nyih teng gyi wô, “Nô-sah-leh dza neng-keo cʽih soh-go hao-go ma?” Fi-lih wô, “Ng hao læ kʽen.”

<sup>45</sup> <u>腓力</u>寻着<u>拿但业</u>，就等其话，「<u>摩西</u>来律法里向等先知人所话个主顾，阿拉寻着了，就是<u>拿撒勒</u>人，<u>约瑟</u>个儿子，<u>耶稣</u>。」<sup>46</sup> <u>拿但业</u>等其话，「<u>拿撒勒</u>咋能够出啥个好个吗？」<u>腓力</u>话，「尔好来看。」

<sup>47</sup> Yiæ-su kʽen-kyin Nô-dæn-nyih tao Gyi u-sen læ, ziu tin-djôh gyi, wô, “Tsʽia-kʽen ih-go jih-we Yi-seh-lih nying, ih-ngæn m-neh kæn-tsô-go.” <sup>48</sup> Nô-dæn-nyih teng Gyi wô, “Ng ʽah-li nying-teh ngô go?” Yiæ-su we-teh gyi wô, “Fi-lih wa feh-zing eo ng, ng læ vu-hwô-ko jü-ʽô, Ngô kʽen-kyin ng ko-de.” <sup>49</sup> Nô-dæn-nyih we-teh Gyi wô, “Fu-ts, Ng z Jing-ming-go Ng-ts; Ng z Yi-seh-lih-go Wông-ti.” <sup>50</sup> Yiæ-su we-teh gyi wô, “We-leh Ngô wô ‘Vu-hwô-ko jü-ʽô kʽen-kyin ng ko-de,’ ng siang-sing-go ma? Ng tsiang-læ wa-yiu do-jü keh-go z-ken we kʽen-kyin-gyi.” <sup>51</sup> Yi teng gyi wô, “Ngô tsing-tsing wô hyiang ng-lah dao, Dzong-kying-yi-ʽeo ng-lah we kʽen-kyin tʽin kʽæ-kʽæ, wa-yiu Jing-ming-go tʽin-s læ Nying-go-Ng-ts zông-deo læ-tih tseo-zông tseo-lôh.”

<sup>47</sup> <u>耶稣</u>看见<u>拿但业</u>到其乌碎来，就点着其，话，「且看一个实惠<u>以色列</u>人，一眼呒得奸诈个。」<sup>48</sup> <u>拿但业</u>等其话，「尔何里认得我个？」<u>耶稣</u>回答其话，「<u>腓力</u>还弗曾讴尔，尔来无花果树下，我看见尔过了。」<sup>49</sup> <u>拿但业</u>回答其话，「夫子，尔是神明个儿子，尔是<u>以色列</u>个皇帝。」<sup>50</sup> <u>耶稣</u>回答其话，「为了我话『无花果树下看见尔过了。』尔相信个吗？尔将来还有大如箇个事干会看见其。」<sup>51</sup> 又等其话，「我真真话向尔拉道，从今以后尔拉会看见天开开，还有神明个天使来人个儿子上头来的走上走落。」

---

### Iʽe. II.

DI-SÆN nyih, læ Kyüô-li-li-go Kyüô-nô di-fông yiu ih-veng nying-kô hao-nyih: Yiæ-su-go ah-nyiang læ-kæn. <sup>2</sup> Yiæ-su teng Gyi meng-du yia tsʽing-kyʽi-kæn kyʽüoh hao-nyih-tsiu. <sup>3</sup> Tsiu kyʽin-de, Yiæ-su-go ah-nyiang teng Gyi wô, “Gyi-lah tsiu m-neh-de,” <sup>4</sup> Yiæ-su teng gyi wô, “Nyü-nying, Ngô teng ng yiu soh-go siang-ken? Ngô-go z-ʽeo wa m-neh tao-de.” <sup>5</sup> Gyi ah-nyiang teng yüong-nying wô, “Gyi væn-pah teng ng-lah wô-go, hao i Gyi tso.”

第三日，来<u>加利利</u>个<u>迦拿</u>地方有一份人家好日。<u>耶稣</u>个阿娘来间。<sup>2</sup> <u>耶稣</u>等其门徒也请去间吃好日酒。<sup>3</sup> 酒欠了，<u>耶稣</u>个阿娘等其话：「其拉酒呒得了。」<sup>4</sup> <u>耶稣</u>等其话：「女人，我等尔有啥个相干？我个时候还呒得到了。」<sup>5</sup> 其阿娘等佣人话：「其凡百等尔拉话个，好依其做。」

<sup>6</sup> Tsiao Yiu-tʽa nying long kyih-zing go kwe-kyü, læ keh-deo yiu loh-kʽeo zah-shü-kông en-kæn; me-kʽeo hao tsi liang-sæn-tæn *shü*. <sup>7</sup> Yiæ-su teng yüong-nying wô, “Ng-lah hao pô shü tsi-mun shü-kông.” Gyi-lah ziu ʽeo-yin tsi-mun-de. <sup>8</sup> Yi wô, “Keh-tsao hao iao-cʽih-læ, do-kyʽi peh tsong-kwun.” Gyi-lah ziu do-kyʽi-de. <sup>9</sup> Keh pin tso tsiu go shü, tsong-kwun ziu zông-djôh, yia feh hyiao-teh gyi ʽah-li læ-go; (iao shü go yüong-nying hyiao-teh-go;) tsong-kwun zi eo sing-lông, <sup>10</sup> teng gyi wô, “Nying-kô tu sin pa hao tsiu; teng-tao kyʽüoh-tsoh-kwʽa, keh-tsao hao tʽe-pæn-tin: ng *fæn-cün* liu hao tsiu tao næn-kæn.”

<sup>6</sup> 照<u>犹太</u>人弄洁净个规矩，来箇头有六口石水缸安间，每口好𣥼两三担水。<sup>7</sup> <u>耶稣</u>等佣人话：「尔拉好把水𣥼满水缸。」其拉就候沿𣥼满了。<sup>8</sup> 又话：「箇遭好舀出来，驮去拨总管。」其拉就驮去了。<sup>9</sup> 箇变做酒个水，总管就尝着，也弗晓得其何里来个，（舀水个佣人晓得个，）总管自讴新郎，<sup>10</sup> 等其话：「人家都先摆好酒，等到吃足快，箇遭好推扳点。尔反转留好酒到难间。」

<sup>11</sup> Keh z Yiæ-su tso deo-ih-kyʽi jing-tsih læ Kyüô-li-li-go Kyüô-nô, *z-ka* hyin-cʽih Gyi yüong-wô læ; meng-du ziu siang-sing Gyi de.

<sup>11</sup> 箇是<u>耶稣</u>做头一起神迹来<u>加利利</u>个<u>迦拿</u>，是介显出其荣华来，门徒就相信其了。

<sup>12</sup> Keh-go z-ken ʽeo-deo, Yiæ-su, teng ah-nyiang, hyüong-di, meng-du, dô-kô tseo-lôh tao Kyüô-pah-nong; keh-deo deng-lôh m-kyi nyih.

<sup>12</sup> 箇个事干后头，<u>耶稣</u>，等阿娘，兄弟，门徒，大家走落到<u>迦百农</u>，箇头庉落呒几日。

<sup>13</sup> YIU-TʽA nying-go Yü-yüih-tsih kwʽa tao-de, Yiæ-su zông Yiæ-lu-sah-leng kyʽi. <sup>14</sup> Læ sing-din-li kʽen-kyin yiu ma ngeo yiang beh-keh, wa-yiu de dong-din cü-kwu zo-kæn: <sup>15</sup> ziu do-leh zing tso pin-ts, keh-sing ngeo teng yiang tu ken-cʽih sing-din; wa-yiu tao-diao de dong-din cü-kwu-go nying-ts, fæn-tao gyi gyü-deo; <sup>16</sup> yi teng ma beh-keh go cü-kwu wô, “Keh-sing tong-si do-leh-kyʽi; m-nao peh Ngô Ah-tia-go oh-lô tso ma-ma-go oh-lô.” <sup>17</sup> Gyi meng-du kyi-teh *Shü-li* yiu sia-tih, wô, “Ngô we-leh Ng-go oh-lô sing-li dziah-kyih-sah.” \[S. 69. 9.\]

<sup>13</sup> <u>犹太</u>人个逾越节快到了，<u>耶稣</u>上<u>耶路撒冷</u>去。<sup>14</sup> 来圣殿里看见有卖牛羊鹁鸽，还有兑铜钿主顾坐间。<sup>15</sup> 就驮勒绳做鞭子，箇星牛等羊都赶出圣殿，还有倒掉兑铜钿主顾个银子，翻倒其柜头，<sup>16</sup> 又等卖鹁鸽个主顾话：「箇星东西驮勒去，呒得好拨我阿爹个屋落做买卖个屋落。」<sup>17</sup> 其门徒记得书里有写的，话：「我为了尔个屋落心里着急煞。」\[S. 69. 9.\]

<sup>18</sup> Yiu-tʽa nying ziu we-teh Gyi, wô, “Ng kyi-jün tso keh-sing z-ken, yiu soh-go jing-tsih hao peh ah-lah kʽen?” <sup>19</sup> Yiæ-su we-teh gyi-lah, wô, “Ng-lah hao tsʽah-diao keh-go *sing*-din, sæn nyih kong-fu Ngô we kyʽi gyi hao.” <sup>20</sup> Yiu-tʽa nying wô, “Zao keh-go din, z kwun s-jih loh nyin kong-fu, Ng næn-dao sæn nyih kong-fu we kyʽi gyi hao ma?” <sup>21</sup> Dæn-z Yiæ-su kông *keh-kyü* *shih-wô*, z ts-tin Zi kyi-sing-go din. <sup>22</sup> *Yiæ-su* dzong si-nying cong-nyiang weh-cün-læ ts-ʽeo, Gyi meng-du *dzæ-fông* kyi-teh-tao Gyi yiu keh-kyü shih-wô teng gyi-lah kông-ko; ziu siang-sing Sing-shü, teng Yiæ-su sô kông-go shih-wô.

<sup>18</sup> <u>犹太</u>人就回答其，话：「尔既然做箇星事干，有啥个神迹好拨阿拉看？」<sup>19</sup> <u>耶稣</u>回答其拉，话：「尔拉好拆掉箇个圣殿，三日工夫我会起其好。」<sup>20</sup> <u>犹太</u>人话：「造箇个殿，是管四十六年工夫，尔难道三日工夫会起其好吗？」<sup>21</sup> 但是<u>耶稣</u>讲箇句说话，是指点自肌身个殿。<sup>22</sup> <u>耶稣</u>从死人中央活转来之后，其门徒才方记得到其有箇句说话等其拉讲过，就相信圣书，等<u>耶稣</u>所讲个说话。

<sup>23</sup> *Yiæ-su* læ Yiæ-lu-sah-leng, Yü-yüih tsih-kʽeng z-ʽeo, yiu hyü-to nying kʽen-kyin Gyi tso-cʽih-læ-go jing-tsih ziu siang-sing Gyi-go ming-deo. <sup>24</sup> Dæn-z Yiæ-su feh kyʽi kʽao-tʽôh gyi-lah, ing-we Gyi hyiao-teh long-tsong nying-go *i-s*; <sup>25</sup> nying-go z-ken yia hao-vong jü tʽong-cü Gyi: ing-we nying-go sing-i Gyi-zi hyiao-teh-go.

<sup>23</sup> <u>耶稣</u>来<u>耶路撒冷</u>，逾越节肯时候，有许多人看见其做出来个神迹就相信其个名头。<sup>24</sup> 但是<u>耶稣</u>弗去靠托其拉，因为其晓得拢总人个意思，<sup>25</sup> 人个事干也好甮谁通知其。因为人个心意其自晓得个。

---

### Iʽe. III.

Yiu ih-go Fah-li-sæ nying, ming-z kyiao-leh Nyi-ko-ti-meo, z Yiu-tʽa nying-go kwun. <sup>2</sup> Gyi yia-tao læ kyin Yiæ-su, z-ka wô, “Fu-ts, ah-lah hyiao-teh Ng z dzong Jing-ming ka læ tso sin-sang; ing-we Ng læ-kæn tso-go keh-sing jing-tsih, ziah feh-z Jing-ming dô-kô læ-tong, m-nying we tso.”

有一个<u>法利赛</u>人，名字叫勒<u>尼哥底母</u>，是<u>犹太</u>人个官。<sup>2</sup> 其夜到来见<u>耶稣</u>，是介话：「夫子，阿拉晓得尔是从神明介来做先生，因为尔来间做个箇星神迹，若弗是神明大家来东，呒人会做。」

<sup>3</sup> Yiæ-su we-teh gyi, wô, “Ngô tsing-tsing wô hyiang ng dao, Ih-go nying ziah feh-z <sup>\[1\]</sup>djong-sang-cʽih-læ, feh neng-keo kʽen-kyin Jing-ming-go koh.”

<sup>3</sup> <u>耶稣</u>回答其，话：「我真真话向尔道，一个人若弗是重生出来<sup>\[1\]</sup>，弗能够看见神明个国。」

<sup>\[1\] Yiu-teh *fæn*, dzong zông-deo ka sang-go. 有得翻，从上头介生个。（原注）</sup>

<sup>4</sup> Nyi-ko-ti-meo teng Gyi wô, “Nying yi-kying lao-de, dza neng-keo tsæ sang-cʽih-læ? Næn-dao hao djong-jih nyiang-tʽæ sang-cʽih-læ ma?”

<sup>4</sup> <u>尼哥底母</u>等其话：「人已经老了，咋能够再生出来？难道好重入娘胎生出来吗？」

<sup>5</sup> Yiæ-su ing-kyʽi wô, “Ngô tsing-tsing wô hyiang ng dao, Ih-go nying ziah feh dzong shü teng *Sing*-Ling ka sang-cʽih-læ, feh neng-keo tseo-tsing Jing-ming-go koh. <sup>6</sup> Dzong nyüoh-sing sang-go z nyüoh-sing; dzong *Sing*-Ling sang-go z-go ling. <sup>7</sup> Ngô teng ng wô, Ng-lah pih iao <sup>\[1\]</sup>djong-sang-cʽih-læ, *keh-kyü* *shih-wô* hao-vong gyi-kwa. <sup>8</sup> Fong ze gyi læ-tih cʽü, ng we tʽing-meng gyi sing-hyiang, feh hyiao-teh gyi dzong ʽah-li ka læ, tao ʽah-li ka kyʽi: væn-pah dzong Sing-Ling sang-go yia z-ka.”

<sup>5</sup> <u>耶稣</u>应起话：「我真真话向尔道，一个人若弗从水等圣灵介生出来，弗能够走进神明个国。<sup>6</sup> 从肉身生个是肉身，从圣灵生个是个灵。<sup>7</sup> 我等尔话，尔拉必要重生出来<sup>\[1\]</sup>，箇句说话好甮奇怪。<sup>8</sup> 风随其来的吹，尔会听闻其声响，弗晓得其从何里介来，到何里介去。凡百从圣灵生个也是介。」

<sup>\[1\] Yiu-teh *fæn*, dzong zông-deo ka sang-go. 有得翻，从上头介生个。（原注）</sup>

<sup>9</sup> Nyi-ko-ti-meo ziu we-teh Gyi wô, “Keh-sing z-ken dza-we tso-leh-læ ni?”

<sup>9</sup> <u>尼哥底母</u>就回答其话：「箇星事干咋会做勒来呢？」

<sup>10</sup> Yiæ-su we-teh gyi wô, “Ng z Yi-seh-lih nying-go sin-sang, wa we feh hyiao-teh keh-sing z-ken ma! <sup>11</sup> Ngô tsing-tsing wô hyiang ng dao, Ah-lah læ-tih kông zi sô hyiao-teh-go z-ken, læ-tih te-tsing zi sô kʽen-kyin-ko z-ken; tsih-z ng-lah feh ziu ah-lah-go te-tsing. <sup>12</sup> Ngô teng ng-lah kông shü-kæn-zông z-ken, ng-lah kyi-jün feh siang-sing, ziah teng ng-lah kông tʽin-zông z-ken, dza neng-keo siang-sing ni? <sup>13</sup> Djü-leh keh dzong tʽin kông-lôh-læ-go, tʽin-zông læ-tong-go Nying-go Ng-ts ts-nga, m-nying sing-zông tʽin ko. <sup>14</sup> Tsing-ziang Mo-si læ kwʽông-iæ di-fông pô keh-kwang dzô di-zông-kyʽi, Nying-go Ng-ts yia z-ka pih iao di-zông-kyʽi; <sup>15</sup> s-teh væn-pah siang-sing Gyi cü-kwu feh we mih-diao, tu hao teh-djôh üong-yün weh-ming.

<sup>10</sup> <u>耶稣</u>回答其话：「尔是<u>以色列</u>人个先生，还会弗晓得箇星事干吗！<sup>11</sup> 我真真话向尔道，阿拉来的讲自所晓得个事干，来的对证自所看见过事干，只是尔拉弗受阿拉个对证。<sup>12</sup> 我等尔拉讲世间上事干，尔拉既然弗相信，若等尔拉讲天上事干，咋能够相信呢？<sup>13</sup> 除了箇从天降落来个，天上来东个人个儿子之外，呒人升上天过。<sup>14</sup> 正像<u>摩西</u>来旷野地方把箇梗蛇提上去，人个儿子也是介必要提上去；<sup>15</sup> 使得凡百相信其主顾弗会灭掉，都好得着永远活命。

<sup>16</sup> “Ing-we Jing-ming æ-sih shü-kæn-zông zing-ts-ü s-lôh Gyi doh-yiang Ng-ts, s-teh væn-pah siang-sing Gyi cü-kwu feh we mih-diao, tu hao teh-djôh üong-yün weh-ming. <sup>17</sup> Jing-ming tsʽa Gyi Ng-ts tao shü-kæn-zông læ, feh-z læ ding shü-kæn-zông-go ze, z peh shü-kæn-zông kʽao-djôh Gyi hao teh-djôh kyiu. <sup>18</sup> Siang-sing Gyi go cü-kwu feh we ding-ze; feh siang-sing-go cü-kwu z yi-kying ding-ze, ing-we feh siang-sing Jing-ming doh-yiang Ng-ts-go ming-deo. <sup>19</sup> *Gyi-lah* ding-ze-go yün-kwu z ka: yiu liang-kwông tao shü-kæn-zông læ, nying hwun-hyi en wa ko-jü liang-kwông, ing-we gyi-lah ʽang-we z ôh-go. <sup>20</sup> Væn-pah tso fi-li z-ken cü-kwu z u-su liang-kwông, yia feh tao liang-kwông u-sen læ, kʽong-pʽô tsah-vah gyi-go ʽang-we: <sup>21</sup> i tsing dao-li cü-kwu we tao liang-kwông u-sen læ, hao hyin-cʽih gyi-go ʽang-we z dzæ-ü Jing-ming tso-go.”

<sup>16</sup> 「因为神明爱惜世间上甚至于赐落其独养儿子，使得凡百相信其主顾弗会灭掉，都好得着永远活命。<sup>17</sup> 神明差其儿子到世间上来，弗是来定世间上个罪，是拨世间上靠着其好得着救。<sup>18</sup> 相信其个主顾弗会定罪；弗相信个主顾是已经定罪，因为弗相信神明独养儿子个名头。<sup>19</sup> 其拉定罪个缘故是介：有亮光到世间上来，人欢喜暗还过如亮光，因为其拉行为是恶个。<sup>20</sup> 凡百做非礼事干主顾是恶愫亮光，也弗到亮光乌碎来，恐怕责罚其个行为。<sup>21</sup> 依真道理主顾会到亮光乌碎来，好显出其个行为是在于神明做个。」

<sup>22</sup> KEH-SING z-ken ʽeo-deo, Yiæ-su teng Gyi meng-du tseo tao Yiu-tʽa di-fông; teng gyi-lah dô-kô tæn-kôh keh-deo, læ-kæn ʽang si-li. <sup>23</sup> Iah-ʽen læ Sah-leng siang-gying-go Æ-neng yia læ-kæn ʽang si-li, ing-we keh-deo shü to: nying-kô tu læ ziu si-li. <sup>24</sup> *Keh-go* *z-ʽeo* Iah-ʽen wa m̆-teh kyʽih-lôh lao-kæn.

<sup>22</sup> 箇星事干后头，<u>耶稣</u>等其门徒走到<u>犹太</u>地方，等其拉大家耽搁箇头，来间行洗礼。<sup>23</sup> <u>约翰</u>来<u>撒冷</u>相近个<u>哀嫩</u>也来间行洗礼，因为箇头水多。人家都来受洗礼。<sup>24</sup> 箇个时候<u>约翰</u>还呒得挈落牢监。

<sup>25</sup> Iah-ʽen-go meng-du teng Yiu-tʽa nying dô-kô pæn-poh long kyih-zing go kwe-kyü: <sup>26</sup> gyi-lah ziu tao Iah-ʽen u-sen læ, teng gyi wô, “Fu-ts, zin-deo teng ng dô-kô læ Iah-dæn ʽo-nga, ng teng Gyi tso te-tsing go Cü-kwu, næn-kæn Gyi læ-kæn ʽang si-li, long-tsong tu tao Gyi u-sen kyʽi.”

<sup>25</sup> <u>约翰</u>个门徒等<u>犹太</u>人大家扳驳弄洁净个规矩。<sup>26</sup> 其拉就到<u>约翰</u>乌碎来，等其话：「夫子，前头等尔大家来<u>约但</u>河外，尔等其做对证个主顾，难间其来间行洗礼，拢总都到其乌碎去。」

<sup>27</sup> Iah-ʽen we-teh, z-ka wô, “Nying, ziah feh-z dzong tʽin s-peh gyi go, ih-yiang tu feh neng-keo teh-djôh. <sup>26</sup> Ng-lah zi hao teng ngô tso te-tsing, ngô z wô-ko-de, Ngô feh-z Kyi-toh, peh-ko z læ Gyi zin-deo tsʽa-læ-go. <sup>29</sup> Yiu sing-læ-sing-vu go z sing-lông: sing-lông-go beng-yiu lih-leh tʽing-tong, we-leh tʽing-meng sing-lông-go sing-ing do-nyiang hwun-hyi: ngô keh-go hwun-hyi *næn-kæn* mun-tsoh-de. <sup>30</sup> Gyi pih iao do-kyʽi-læ, ngô pih iao siao-long-kyʽi. <sup>31</sup> Dzong zông-deo ka læ-go, z læ væn-pah-go zông-deo: cʽih-ü di go, z joh-ü di go, yia kông joh-ü di go shih-wô; dzong tʽin ka læ-go z læ væn-pah-go zông-deo. <sup>32</sup> Gyi z læ-tih te-tsing Zi sô kʽen-kyin sô tʽing-meng-go z-ken; yia m-nying ziu Gyi te-tsing. <sup>33</sup> Ziu Gyi te-tsing cü-kwu, z tang ih-kʽo ing ka piao-ming Jing-ming z tsing-go. <sup>34</sup> Ing-we Jing-ming sô tsʽa-læ-go, z djün Jing-ming-go shih-wô: ing-we Jing-ming s-peh *Gyi* *Sing*-Ling z m-gyüong-dzing-go. <sup>35</sup> *Tʽin-Vu* æ-sih Ng-ts, pô væn-veh tu kao-dæ Gyi siu-li. <sup>36</sup> Siang-sing Ng-ts cü-kwu yiu üong-yün weh-ming; feh siang-sing Ng-ts cü-kwu feh we kʽen-kyin weh-ming, tsih-yiu Jing-ming-go ô-wông z deng læ gyi zông-deo.”

<sup>27</sup> <u>约翰</u>回答，是介话：「人，若弗是从天赐拨其个，一样都弗能够得着。<sup>28</sup> 尔拉自好等我做对证，我是话过了，我弗是<u>基督</u>，不过是来其前头差来个。<sup>29</sup> 有新来新妇个是新郎，新郎个朋友立勒听东，为了听闻新郎个声音大样欢喜。我箇个欢喜难间满足了。<sup>30</sup> 其必要大起来，我必要小拢去。<sup>31</sup> 从上头介来个，是来凡百个上头。出于地个，是属于地个，也讲属于地个说话，从天介来个是来凡百个上头。<sup>32</sup> 其是来的对证自所看见所听闻个事干，也呒人受其对证。<sup>33</sup> 受其对证主顾，是打一颗印介表明神明是真个。<sup>34</sup> 因为神明所差来个，是传神明个说话。因为神明赐拨其圣灵是呒穷尽个。<sup>35</sup> 天父爱惜儿子，把万物都交代其手里。<sup>36</sup> 相信儿子主顾有永远活命；弗相信儿子主顾弗会看见活命，只有神明个𢛟惶是庉来其上头。」

---

### Iʽe. IV.

Cü hyiao-teh Fah-li-sæ nying tʽing-meng Yiæ-su Zi siu meng-du, ʽang si-li peh gyi-lah, wa to-jü Iah-ʽen; <sup>2</sup> (jih-we feh-z Yiæ-su Zi, Z Gyi meng-du ʽang si-li;) <sup>3</sup> Gyi ziu li-kʽæ Yiu-tʽa di-fông, kyü tao Kyüô-li-li kyʽi. <sup>4</sup> Lu pih iao ko Sah-mô-li-üô. <sup>5</sup> Tao-leh Sah-mô-li-üô ih-go zing-li kyiao-leh Jü-kyüô, z teng Yüô-kôh s-peh gyi ng-ts Iah-seh keh-kwʽe di siang-gying-go. <sup>6</sup> Keh-deo yiu ih-kʽeo Yüô-kôh-go tsing. Yiæ-su lu tseo-leh kyʽih-lih-de, ziu-z-ka zo-lôh læ keh-kʽeo tsing pin-yin: z-ʽeo iah-læ jih-nyi tin-cong.

主晓得<u>法利赛</u>人听闻<u>耶稣</u>自收门徒，行洗礼拨其拉，还多如<u>约翰</u>，<sup>2</sup> （实为弗是<u>耶稣</u>自，是其门徒行洗礼。）<sup>3</sup> 其就离开<u>犹太</u>地方，归到<u>加利利</u>去。<sup>4</sup> 路必要过<u>撒玛利亚</u>。<sup>5</sup> 到了<u>撒玛利亚</u>一个城里叫勒<u>叙加</u>，是等<u>雅各</u>赐拨其儿子<u>约瑟</u>箇块地相近个。<sup>6</sup> 箇头有一口<u>雅各</u>个井。<u>耶稣</u>路走勒吃力了，就是介坐落来箇口井边沿。时候约来十二点钟。

<sup>7</sup> Yiu ih-go Sah-mô-li-üô nyü-nying læ tang shü: Yiæ-su teng gyi wô, “Shü i-tin peh Ngô kyʽüoh-kyʽüoh.” (Meng-du z tao zing-li ma kyʽüoh-zih kyʽi-de.) <sup>9</sup> Keh Sah-mô-li-üô nyü-nying teng Gyi wô, “Ng, z-go Yiu-tʽa nying, dza-we læ ngô Sah-mô-li-üô nyü-nying u-sen tʽao shü kyʽüoh ni?” (Ing-we Yiu-tʽa nying z teng Sah-mô-li-üô nying feh læ-kyʽi-go.)

<sup>7</sup> 有一个<u>撒玛利亚</u>女人来打水。<u>耶稣</u>等其话：「水依点拨我吃吃。」（门徒是到城里买吃食去了。）<sup>9</sup> 箇<u>撒玛利亚</u>女人等其话：「尔，是个<u>犹太</u>人，咋会来我<u>撒玛利亚</u>女人乌碎讨水吃呢？」（因为<u>犹太</u>人是等<u>撒玛利亚</u>人弗来去个。）

<sup>10</sup> Yiæ-su we-teh gyi wô, “Ng ziah hyiao-teh Jing-ming-go eng-s, wa-yiu teng ng wô ‘I-tin shü peh Ngô kyʽüoh-kyʽüoh’ go Cü-kwu z Jü, ng feh-jün tʽao Gyi, Gyi ziu yiu weh shü peh ng de.” <sup>11</sup> Nyü-nying teng Gyi wô, “Sin-sang, Ng m-neh tiao-liang-dong, tsing yi z *ka* sing: Ng ʽah-li yiu keh-go weh shü ni? <sup>12</sup> Keh-kʽeo tsing z ah-lah tsu-tsong Yüô-kôh peh ah-lah go; gyi-zi, teng gyi ng-ts, teng sang-kʽeo, tu kyʽüoh keh-go shü; Ng næn-dao do-jü gyi ma?”

<sup>10</sup> <u>耶稣</u>回答其话：「尔若晓得神明个恩赐，还有等尔话『依点水拨我吃吃』个主顾是谁，尔弗然讨其，其就有活水拨尔了。」<sup>11</sup> 女人等其话：「先生，尔呒得吊梁桶，井又是介深。尔何里有箇个活水呢？<sup>12</sup> 箇口井是阿拉祖宗<u>雅各</u>拨阿拉个，其自，等其儿子，等牲口，都吃箇个水，尔难道大如其吗？」

<sup>13</sup> Yiæ-su we-teh gyi wô, “Væn-pah kyʽüoh keh-go shü we tsæ kʽeo-kʽeh: <sup>14</sup> ziah-z kyʽüoh Ngô sô s-peh gyi go shü, üong-yün feh we kʽeo-kʽeh; Ngô s-peh gyi go shü we læ gyi sing li-hyiang tso ih-go shü-nyün, læ-tih piao-cʽih tao üong-yün weh-ming.” <sup>15</sup> Nyü-nying teng Gyi wô, “Sin-sang, peh ngô keh-go shü; s-teh ngô ve kʽeo-kʽeh, yia sæn-leh ngô tao dông-deo læ tang *shü*.”

<sup>13</sup> <u>耶稣</u>回答其话：「凡百吃箇个水会再口渴。<sup>14</sup> 若是吃我所赐拨其个水，永远弗会口渴；我赐拨其个水会来其心里向做一个水源，来的滮出到永远活命。」<sup>15</sup> 女人等其话：「先生，拨我箇个水，使得我𫧃口渴，也省勒我到荡头来打水。」

<sup>16</sup> Yiæ-su teng gyi wô, “Kyʽi eo ng-go nen-nyüing dô-kô tao dông-deo læ.” Nyü-nying we-teh wô, “Ngô m̆-teh nen-nyüing.” Yiæ-su teng gyi wô, “Ng wô m̆-teh nen-nyüing, shih-wô z-go. <sup>18</sup> Ing-we ng yi-kying yiu ng-go nen-nyüing, ng næn-kæn sô yiu-go feh-z ng-zi-go nen-nyüing: keh-kyü z ng kông-leh jih-we-go.”

<sup>16</sup> <u>耶稣</u>等其话：「去讴尔个男𭑸大家到荡头来。」女人回答话：「我呒得男𭑸。」<u>耶稣</u>等其话：「尔话呒得男𭑸，说话是个。<sup>18</sup> 因为尔已经有尔个男𭑸，尔难间所有个弗是尔自个男𭑸。箇句是尔讲勒实惠个。」

<sup>19</sup> Nyü-nying teng Gyi wô, “Sin-sang, ngô kʽen Ng z-go sin-cü-nying. <sup>20</sup> Ah-lah tsu-tsong z læ keh-zo sæn tso li-pa go; ng-lah wô Yiæ-lu-sah-leng z tông-kæ tso li-pa go u-sen.”

<sup>19</sup> 女人等其话：「先生，我看尔是个先知人。<sup>20</sup> 阿拉祖宗是来箇座山做礼拜个，尔拉话<u>耶路撒冷</u>是当该做礼拜个乌碎。」

<sup>21</sup> Yiæ-su teng gyi wô, “Nyü-nying, ng hao siang-sing Ngô, yiu z-ʽeo læ-gyi, ng-lah yia feh læ keh-zo sæn, yia feh læ Yiæ-lu-sah-leng, pa *Tʽin*-Vu. <sup>22</sup> Ng-lah læ-tih pa-go z ng-lah feh hyiao-teh; ah-lah læ-tih pa z ah-lah hyiao-teh-go; ing-we kyiu-sing z cʽih-ü Yiu-tʽa nying. <sup>23</sup> Z-ʽeo læ-gyi, yin-dzæ ziu-z-de, tsing-tsing tso li-pa go cü-kwu we yüong ling-sing teng dzing-jih pa *Tʽin*-Vu: ing-we *Tʽin*-Vu z iao keh-cü-ka nying pa Gyi. <sup>24</sup> Jing-ming z-go ling: pa Gyi cü-kwu tông-kæ yüong ling-sing teng dzing-jih pa-go.”

<sup>21</sup> <u>耶稣</u>等其话：「女人，尔好相信我，有时候来其，尔拉也弗来箇座山，也弗来<u>耶路撒冷</u>，拜天父。<sup>22</sup> 尔拉来的拜个是尔拉弗晓得，阿拉来的拜是阿拉晓得个，因为救星是出于<u>犹太</u>人。<sup>23</sup> 时候来其，现在就是了，真真做礼拜个主顾会用灵性等诚实拜天父。因为天父是要箇株介人拜其。<sup>24</sup> 神明是个灵。拜其主顾当该用灵性等诚实拜个。」

<sup>25</sup> Nyü-nying teng Gyi wô, “Ngô hyiao-teh Mi-sæ-üô læ-gyi: (ziu-z kyiao-leh Kyi-toh:) Gyi ih læ, yiang-yiang we kao hyiang ah-lah dao.” <sup>26</sup> Yiæ-su teng gyi wô, “Ngô teng ng læ-tih kông-go Cü-kwu ziu-z.”

<sup>25</sup> 女人等其话：「我晓得弥赛亚来其。（就是叫勒<u>基督</u>。）其一来，样样会教向阿拉道。」<sup>26</sup> <u>耶稣</u>等其话：「我等尔来的讲个主顾就是。」

<sup>27</sup> Kʽeo-kʽeo meng-du læ-de, gyi-kwa *Yiæ-su* teng nyü-nying læ-tih kông: dæn-z gyi-lah m-nying wô, “Ng z iao soh-si?” ʽôh-tsia, “Soh-go z-ken teng nyü-nying læ-tih kông?” <sup>28</sup> Nyü-nying fông-leh shü-dong, tao zing-li kyʽi, teng nying-kô wô, <sup>29</sup> “Hao læ kʽen ih-go Nying, z ngô ih-tsʽih sô tso-go z-ken Gyi tu wô hyiang ngô dao-de: keh kyʽi feh-z Kyi-toh?” <sup>30</sup> *Keh-sing* *nying* ziu dzong zing-li tseo-cʽih, tao Yiæ-su u-sen læ.

<sup>27</sup> 扣扣门徒来了，奇怪<u>耶稣</u>等女人来的讲。但是其拉呒人话：「尔是要啥西？」或者，「啥个事干等女人来的讲？」<sup>28</sup> 女人放勒水桶，到城里去，等人家话，<sup>29</sup> 「好来看一个人，是我一切所做个事干其都话向我道了。箇岂弗是<u>基督</u>？」<sup>30</sup> 箇星人就从城里走出，到<u>耶稣</u>乌碎来。

<sup>31</sup> Nyü-nying kyʽi ts-ʽeo, meng-du teng Yiæ-su Wô, “Fu-ts, tsʽing kyʽüoh.” <sup>32</sup> Yiæ-su teng gyi-lah wô, “Ngô yiu kʽeo-liang hao kyʽüoh, z ng-lah feh hyiao-teh-go.” <sup>33</sup> Meng-du dô-kô læ-tih wô, “Næn-dao yiu nying do-læ peh Gyi kyʽüoh ma?” <sup>34</sup> Yiæ-su teng gyi-lah wô, “I-jing tsʽa Ngô læ Cü-kwu-go ts-i, tso wun-djün Gyi-go z-ken, keh ziu-z Ngô kʽeo-liang. <sup>35</sup> Ng-lah soh feh-z wô, ‘Tsæ z s-ko yüih, siu-keh-go z-ʽeo ziu tao-de?’ Ngô wô hyiang ng-lah dao, Ng-lah ngæn-tsing dæ-tæn-kyʽi kʽen keh-sing din-deo, z yi-kying bah-de, ziu hao siu-keh-de. <sup>36</sup> Siu-keh-go cü-kwu z do kong-din go, siu-jih ko-ts tao üong-yün weh-ming; s-teh ʽô-iang-go teng siu-keh-go hao dô-kô kwʽa-lôh. <sup>37</sup> Z-ka keh-kyü jih-we-go dzoh-wô tao z-go, ziu-z wô, ‘Ih-go z ʽô-iang-go, ih-go z siu-keh-go.’ <sup>38</sup> Ng-lah m-neh lao-loh go *u-dông*, Ngô tsʽa ng-lah kyʽi siu-keh: bih-nying lao-loh-ko-de, ng-lah z kyʽi siu gyi-lah sô lao-loh-go *dao-dzing*.”

<sup>31</sup> 女人去之后，门徒等<u>耶稣</u>话：「夫子，请吃。」<sup>32</sup> <u>耶稣</u>等其拉话：「我有口粮好吃，是尔拉弗晓得个。」<sup>33</sup> 门徒大家来的话：「难道有人驮来拨其吃吗？」<sup>34</sup> <u>耶稣</u>等其拉话：「依顺差我来主顾个旨意，做完全其个事干，箇就是我口粮。<sup>35</sup> 尔拉啥弗是话，『再是四个月，收割个时候就到了？』我话向尔拉道，尔拉眼睛抬带起看箇星田头，是已经白了，就好收割了。<sup>36</sup> 收割个主顾是驮工钿个，收拾果子到永远活命，使得下秧个等收割个好大家快落。<sup>37</sup> 是介箇句实惠个俗话倒是个，就是话，『一个是下秧个，一个是收割个。』<sup>38</sup> 尔拉呒得劳碌个乌荡，我差尔拉去收割。别人劳碌过了，尔拉是去收其拉所劳碌个陶成。」

<sup>39</sup> We-leh keh-go nyü-nying tso te-tsing wô, “Z ngô ih-tsʽih sô tso-go z-ken Gyi tu wô hyiang ngô dao-de,” keh-go zing-li ziu yiu hyü-to Sah-mô-li-üô nying siang-sing Gyi. <sup>40</sup> Sah-mô-li-üô nying tao-leh Yiæ-su u-sen, tsʽing Gyi dô-kô deng-tong: Gyi ziu læ keh-deo deng-zông liang nyih. <sup>41</sup> Keh-tsao we-leh Gyi-zi-go shih-wô, siang-sing Gyi go cü-kwu yü-kô to-de; <sup>42</sup> ziu teng keh-go nyü-nying wô, “Ah-lah næn-kæn siang-sing, feh-z we-leh ng-go shih-wô; ing-we ah-lah zi yi-kying tʽing-meng-de, hyiao-teh keh jih-dzæ z Kyi-toh, shü-kæn-zông-go Kyiu-cü.”

<sup>39</sup> 为了箇个女人做对证话，「是我一切所做个事干其都话向我道了。」箇个城里就有许多<u>撒玛利亚</u>人相信其。<sup>40</sup> <u>撒玛利亚</u>人到了<u>耶稣</u>乌碎，请其大家庉东。其就来箇头庉上两日。<sup>41</sup> 箇遭为了其自个说话，相信其个主顾愈加多了，<sup>42</sup> 就等箇个女人话：「阿拉难间相信，弗是为了尔个说话，因为阿拉自已经听闻了，晓得箇实在是<u>基督</u>，世间上个救主。」

<sup>43</sup> KO-LEH keh liang nyih, *Yiæ-su* li-kʽæ keh-deo, kyü tao Kyüô-li-li kyʽi. <sup>44</sup> Kyü Yiæ-su Zi wô, “Sin-cü-nying læ gyi-zi-go di-fông m-kao soh-go tʽi-min.” <sup>45</sup> Tseo tao Kyüô-li-li, keh-sing Kyüô-li-li nying, z yi-kying kʽen-kyin *Yiæ-su* læ Yiæ-lu-sah-leng tsih-kʽeng z-ʽeo væn-pah sô tso-go z-ken, ziu nying-tsih Gyi: ing-we gyi-lah yia læ-kæn siu keh-go tsih-kʽeng.

<sup>43</sup> 过了箇两日，<u>耶稣</u>离开箇头，归到<u>加利利</u>去。<sup>44</sup> 据<u>耶稣</u>自话，「先知人来其自个地方呒告啥个体面。」<sup>45</sup> 走到<u>加利利</u>，箇星<u>加利利</u>人，是已经看见<u>耶稣</u>来<u>耶路撒冷</u>节肯时候凡百所做个事干，就迎接其。因为其拉也来间守箇个节肯。

<sup>46</sup> Yiæ-su yi tseo tao Kyüô-li-li-go Kyüô-nô, ziu-z peh shü pin tso tsiu go di-fông. Yiu <sup>\[1\]</sup>koh-wông siu-ʽô ih-go kwun, gyi-go ng-ts læ Kyüô-pah-nong sang-bing-kæn: <sup>47</sup> tʽing-meng Yiæ-su dzong Yiu-tʽa tao Kyüô-li-li læ-tong-de, ziu kyʽi kyin Gyi, tsʽing Gyi lôh-læ i gyi ng-ts-go *bing*; ing-we kwʽa iao si-de. <sup>48</sup> Yiæ-su teng gyi wô, “Ng-lah ziah feh kʽen-kyin jing-tsih teng gyi-z, tsong z feh siang-sing.” <sup>49</sup> Keh-go kwun teng Gyi wô, “Ng ng-ts wa m-neh si, tsʽing ng Cü ziu lôh-kyʽi.” <sup>50</sup> Yiæ-su teng gyi wô, “Ng kyʽi: ng-go ng-ts weh-kæn-de.” Keh-go nying siang-sing Yiæ-su teng gyi kông-go shih-wô, ziu kyʽi-de.

<sup>46</sup> <u>耶稣</u>又走到<u>加利利</u>个<u>迦拿</u>，就是拨水变做酒个地方。有国王手下一个官<sup>\[1\]</sup>，其个儿子来<u>迦百农</u>生病间。<sup>47</sup> 听闻<u>耶稣</u>从<u>犹太</u>到<u>加利利</u>来东了，就去见其，请其落来医其儿子个病，因为快要死了。<sup>48</sup> <u>耶稣</u>等其话：「尔拉若弗看见神迹等奇事，总是弗相信。」<sup>49</sup> 箇个官等其话：「尔儿子还呒得死，请尔主就落去。」<sup>50</sup> <u>耶稣</u>等其话：「尔去。尔个儿子活间了。」箇个人相信<u>耶稣</u>等其讲个说话，就去了。

<sup>\[1\] ʽÔh-wô, ih-go do kwun-fu. 或话，一个官府。（原注）</sup>

<sup>51</sup> Lôh-kyʽi z-ʽeo, gyi-go nu-boh teo-zông-læ, tʽong-cü gyi, z-ka wô, “Ng-go ng-ts weh-de.” <sup>52</sup> Gyi ziu meng gyi-lah, bing soh-go z-ʽeo tsʽô-go. Gyi-lah wô, “Zô-nyih ʽô-pun-nyih, ih tin-cong z-ʽeo, nyih tʽe-de.” <sup>53</sup> Ah-tia ziu hyiao-teh z kʽeo-kʽeo Yiæ-su teng gyi wô “Ng-go ng-ts weh-kæn-de ka z-ʽeo; gyi-zi teng ʽo-kô li-hyiang nying ziu siang-sing-de.

<sup>51</sup> 落去时候，其个奴仆斗上来，通知其，是介话：「尔个儿子活了。」<sup>52</sup> 其就问其拉，病啥个时候瘥个。其拉话：「昨日下半日，一点钟时候，热退了。」<sup>53</sup> 阿爹就晓得是扣扣<u>耶稣</u>等其话「尔个儿子活间了」介时候，其自等和家里向人就相信了。

<sup>54</sup> Yiæ-su dzong Yiu-tʽa kyü tao Kyüô-li-li di-fông, tso-cʽih keh di-nyi-go jing-tsih læ.

<sup>54</sup> <u>耶稣</u>从<u>犹太</u>归到<u>加利利</u>地方，做出箇第二个神迹来。

---

### Iʽe. V.

<sup>\[1\]</sup>KEH-SING z-ken ʽeo-deo, Yiu-tʽa nying yiu ih-go tsih-kʽeng, Yiæ-su zông Yiæ-lu-sah-leng kyʽi. <sup>2</sup> Læ Yiæ-lu-sah-leng, Yiang-*meng* siang-gying, yiu ih-go dzi, Hyi-pah-læ shih-wô kyiao-leh Pih-tʽu-da; *dön-kyʽün* yiu ng-go liang-ding. <sup>3</sup> Li-hyiang yiu ih-do-dziao bing-nying, hah-ts, kwa-kyiah, fong-tʽæn keh-sing, kwʽeng-kæn, tæn-teng dzi-li-go shü dong-kyʽi-læ. <sup>4</sup> Ing-we yiu-teh z-ʽeo yiu ih-go tʽin-s kông-lôh dzi-li læ dong keh-go shü; shü dong-hao z-ʽeo sin tʽiao-lôh-kyʽi cü-kwu, feh-leng sang soh-go bing, we djün-yü-de.

箇星事干后头<sup>\[1\]</sup>，<u>犹太</u>人有一个节肯，<u>耶稣</u>上<u>耶路撒冷</u>去。<sup>2</sup> 来<u>耶路撒冷</u>，羊门相近，有一个池，<u>希伯来</u>说话叫勒<u>毕土大</u>，团圈有五个凉亭。<sup>3</sup> 里向有一大潮病人，瞎子，拐脚，疯瘫箇星，困间，单等池里个水动起来。<sup>4</sup> 因为有得时候有一个天使降落池里来动箇个水，水动好时候先跳落去主顾，弗论生啥个病，会痊愈了。

<sup>\[1\] Y. ʽE. 31. 耶（稣）后（头）31（年）。（原注）</sup>

<sup>5</sup> Keh-deo yiu ih-go nying, bing sang-leh sæn-jih pah nyin. <sup>6</sup> Yiæ-su kʽen-kyin gyi kwʽeng-kæn, hyiao-teh gyi *bing* sang-leh dziang-kyiu-de, ziu teng gyi wô, “Ng iao djün-yü feh?” <sup>7</sup> Bing-nying we-teh Gyi wô, “Cü, shü dong-go z-ʽeo ngô m-nying hao tông ngô lôh dzi-li kyʽi; ngô-zi kyʽi-go z-ʽeo, yiu bih-nying pi ngô sin tʽiao-lôh-kyʽi.” <sup>8</sup> Yiæ-su teng gyi wô, “Bô-kyʽi-læ, do-leh pʽu-kæ tseo.” <sup>9</sup> Keh-go nying lih-kʽeh djün-yü, ziu do-leh pʽu-kæ tseo-de. Keh nyih z-go en-sih-nyih.

<sup>5</sup> 箇头有一个人，病生勒三十八年。<sup>6</sup> <u>耶稣</u>看见其困间，晓得其病生勒长久了，就等其话：「尔要痊愈弗？」<sup>7</sup> 病人回答其话：「主，水动个时候我呒人好挡我落池里去，我自去个时候，有别人比我先跳落去。」<sup>8</sup> <u>耶稣</u>等其话：「爬起来，驮勒铺盖走。」<sup>9</sup> 箇个人立刻痊愈，就驮勒铺盖走了。箇日是个安息日。

<sup>10</sup> Yiu-tʽa nying ziu teng i-hao-go cü-kwu wô, “*Kyih-mih* z en-sih-nyih; feh ing-kæ do pʽu-kæ go.” <sup>11</sup> Gyi we-teh gyi-lah wô, “Peh ngô djün-yü go Cü-kwu, Gyi teng ngô wô, ‘Do-leh pʽu-kæ tseo.’” <sup>12</sup> Gyi-lah ziu meng gyi, “Eo ng do-leh pʽu-kæ tseo go Cü-kwu z jü?” <sup>13</sup> I-hao-go cü-kwu feh hyiao-teh z jü: <sup>\[1\]</sup>ing-we keh-tʽah di-fông yiu ih-dziao nying læ-tong, tsæ-wô Yiæ-su en-dzông tseo-ko-de.

<sup>10</sup> <u>犹太</u>人就等医好个主顾话：「今末是安息日，弗应该驮铺盖个。」<sup>11</sup> 其回答其拉话：「拨我痊愈个主顾，其等我话，『驮勒铺盖走。』」<sup>12</sup> 其拉就问其：「讴尔驮勒铺盖走个主顾是谁？」<sup>13</sup> 医好个主顾弗晓得是谁。因为箇𡍲地方有一潮人来东<sup>\[1\]</sup>，再话<u>耶稣</u>暗藏走过了。

<sup>\[1\] *Yiu-teh* *fæn*, ing-we Yiæ-su, we-leh keh-tʽah di-fông yiu ih-dziao nying læ-tong, z yi-kying bi-ko-de. 有得翻，因为<u>耶稣</u>，为了箇𡍲地方有一潮人来东，是已经避过了。（原注）</sup>

<sup>14</sup> ʽEo-deo Yiæ-su læ sing-din-li pʽong-kyin gyi, teng gyi wô, “Keh-tsao ng z djün-yü-de: m-nao tsæ kyʽi væn-ze, kʽong-pʽô tsao-næn yüih-fah li-ʽæ.”

<sup>14</sup> 后头<u>耶稣</u>来圣殿里碰见其，等其话：「箇遭尔是痊愈了。呒得好再去犯罪，恐怕遭难越发厉害。」

<sup>15</sup> Keh-go nying ziu kyʽi tʽong-cü Yiu-tʽa nying, wô, “Peh ngô djün-yü go z Yiæ-su.” <sup>16</sup> Keh-lah Yiu-tʽa nying pih-næn Yiæ-su, iao tang-sön long-sah Gyi, ing-we læ en-sih-nyih tso keh-sing z-ken. <sup>17</sup> Yiæ-su we-teh gyi-lah wô, “Ngô-go Ah-tia ih-dzih tao jü-kying læ-tih tso z-ken, Ngô yia læ-tih tso.” <sup>18</sup> Keh-lah Yiu-tʽa nying yü-kô iao tang-sön long-sah Gyi; ing-we feh tæn-tsih væn-djôh en-sih-nyih, wa we wô Jing-ming z Zi-go Ah-tia, sön Gyi-zi teng Jing-ming ih-yiang-go.

<sup>15</sup> 箇个人就去通知<u>犹太</u>人，话：「拨我痊愈个是<u>耶稣</u>。」<sup>16</sup> 箇拉<u>犹太</u>人逼难<u>耶稣</u>，要打算弄煞其，因为来安息日做箇星事干。<sup>17</sup> <u>耶稣</u>回答其拉话：「我个阿爹一直到如今来的做事干，我也来的做。」<sup>18</sup> 箇拉<u>犹太</u>人愈加要打算弄煞其，因为弗单只犯着安息日，还会话神明是自个阿爹，算其自等神明一样个。

<sup>19</sup> Yiæ-su we-teh gyi-lah, wô, “Ngô tsing-tsing wô hyiang-ng-lah dao, Ng-ts m̆-teh kʽen-kyin Ah-tia tso, Zi ih-yiang tu feh neng-keo tso; z Ah-tia væn-pah sô tso-go, Ng-ts yia z-ka læ-tih tso. <sup>20</sup> Ing-we Ah-tia æ-sih Ng-ts, z Gyi-zi sô tso-go tu ts-tin peh Gyi kʽen: wa-yiu do-jü keh-sing z-ken yia we ts-tin peh Gyi kʽen, s-teh ng-lah hao hyi-gyi. <sup>21</sup> Tsing-ziang Ah-tia we su-sing si-go nying, peh gyi weh; Ng-ts yia z-ka, iao jü *weh* ziu peh jü weh. <sup>22</sup> Wa-yiu Ah-tia Zi ih-go nying tu feh pʽun-tön, z pô pʽun-tön-go z-ken long-tsong kao-dæ peh Ng-ts: <sup>23</sup> s-teh long-tsong nying hao kying-djong Ng-ts, ziang kying-djong Ah-tia ka-go. Feh kying-djong Ng-ts cü-kwu, ziu-z feh kying-djong tsʽa Gyi læ go Ah-tia.

<sup>19</sup> <u>耶稣</u>回答其拉，话：「我真真话向尔拉道，儿子呒得看见阿爹做，自一样都弗能够做，是阿爹凡百所做个，儿子也是介来的做。<sup>20</sup> 因为阿爹爱惜儿子，是其自所做个都指点拨其看。还有大如箇星事干也会指点拨其看，使得尔拉好稀奇。<sup>21</sup> 正像阿爹会苏醒死个人，拨其活；儿子也是介，要谁活就拨谁活。<sup>22</sup> 还有阿爹自一个人都弗判断，是把判断个事干拢总交代拨儿子。<sup>23</sup> 使得拢总人好敬重儿子，像敬重阿爹介个。弗敬重儿子主顾，就是弗敬重差其来个阿爹。

<sup>24</sup> “Ngô tsing-tsing wô hyiang ng-lah dao, Tʽing-meng Ngô-go shih-wô, siang-sing tsʽa Ngô læ go Cü-kwu, *keh-go* *nying* yiu üong-yün weh-ming, ih-ngæn feh we ding-ze, z yi-kying dzong si-go *di-bu* tsæn-ko weh-ming de. <sup>25</sup> Ngô tsing-tsing wô hyiang ng-lah dao, Z-ʽeo læ-gyi, yin-dzæ ziu-z-de, si-nying we tʽing-meng Jing-ming Ng-ts-go sing-hyiang, tʽing-meng-go cü-kwu *tu* we weh-de. <sup>26</sup> Ing-we tsing-ziang Ah-tia dzæ-ü Zi yiu weh-ming, Gyi s-peh Ng-ts yia z-ka dzæ-ü Zi yiu weh-ming: <sup>27</sup> ping-tsʽia pô pʽun-tön-go gyün-ping s-peh Gyi, ing-we Gyi z Nying-go Ng-ts. <sup>28</sup> Hao-vong hyi-gyi keh-go z-ken: ing-we z-ʽeo læ-gyi, væn-pah læ veng-mo li-hyiang go tu we tʽing-meng Gyi-go sing-hyiang, <sup>29</sup> ziu tseo-cʽih-læ: tso hao z-ken go, tsæ bô-kyʽi-læ teh-djôh weh-ming; tso fi-li z-ken go, tsæ bô-kyʽi-læ ziu-ze.

<sup>24</sup> 「我真真话向尔拉道，听闻我个说话，相信差我来个主顾，箇个人有永远活命，一眼弗会定罪，是已经从死个地步趱过活命了。<sup>25</sup> 我真真话向尔拉道，时候来其，现在就是了，死人会听闻神明儿子个声响，听闻个主顾都会活了。<sup>26</sup> 因为正像阿爹在于自有活命，其赐拨儿子也是介在于自有活命。<sup>27</sup> 并且把判断个权柄赐拨其，因为其是人个儿子。<sup>28</sup> 好甮稀奇箇个事干。因为时候来其，凡百来坟墓里向个都会听闻其个声响，<sup>29</sup> 就走出来。做好事干个，再爬起来得着活命，做非礼事干个，再爬起来受罪。

<sup>30</sup> “Ngô feh neng-keo Zi cʽih cü-i tso ih-yiang z-ken. Ngô z tsiao sô tʽing-meng-go ka pʽun-tön; Ngô-go pʽun-tön yia tsing-dzih, ing-we Ngô feh siang i Zi-go cü-i, tsih *siang* *i* tsʽa Ngô læ Ah-tia-go cü-i. <sup>31</sup> Ngô ziah-z *tæn-tsih* Zi tso Zi-go te-tsing, Ngô-go te-tsing wa feh-z jih-we-go. <sup>32</sup> Wa-yiu Ih-we z teng Ngô tso te-tsing go; Ngô yia hyiao-teh Gyi teng Ngô sô tso-go te-tsing z jih-we-go.

<sup>30</sup> 「我弗能够自出主意做一样事干。我是照所听闻个介判断，我个判断也正直，因为我弗想依自个主意，只想依差我来阿爹个主意。<sup>31</sup> 我若是单只自做自个对证，我个对证还弗是实惠个。<sup>32</sup> 还有一位是等我做对证个，我也晓得其等我所做个对证是实惠个。

<sup>33</sup> “Ng-lah tsʽa nying tao Iah-ʽen u-sen kyʽi, keh-go tsing dao-li gyi yia te-tsing-ko-de. <sup>34</sup> Dæn-z Ngô feh ziu nying-go te-tsing; peh-ko kông keh-go shih-wô, hao peh ng-lah teh-djôh kyiu. <sup>35</sup> Iah-ʽen z ih-kwun tin-kæn liang-liang-go teng; ng-lah z dzæn-z hwun-hyi gyi-go liang-kwông. <sup>36</sup> Dæn-z Ngô yiu do-jü Iah-ʽen-go te-tsing: ing-we Ah-tia s-peh Ngô tso-dzing go z-ken, ziu-z Ngô læ-tih tso-go z-ken, keh-sing z te-tsing Ngô z Ah-tia tsʽa-læ-go. <sup>37</sup> Wa-yiu tsʽa Ngô læ go Ah-tia Zi yia te-tsing Ngô ko-de. Gyi-go sing-ing ng-lah dzong m-neh tʽing-meng-ko, Gyi-go siang-mao yi m-neh kʽen-kyin-ko; <sup>38</sup> Gyi-go dao-li yia feh dzeng læ ng-lah sing-li; ing-we ng-lah feh siang-sing Gyi sô tsʽa-læ-go Cü-kwu.

<sup>33</sup> 「尔拉差人到<u>约翰</u>乌碎去，箇个真道理其也对证过了。<sup>34</sup> 但是我弗受人个对证，不过讲箇个说话，好拨尔拉得着救。<sup>35</sup> <u>约翰</u>是一管点间亮亮个灯，尔拉是暂时欢喜其个亮光。<sup>36</sup> 但是我有大如<u>约翰</u>个对证。因为阿爹赐拨我做成个事干，就是我来的做个事干，箇星是对证我是阿爹差来个。<sup>37</sup> 还有差我来个阿爹自也对证我过了。其个声音尔拉从呒得听闻过，其个相貌又呒得看见过，<sup>38</sup> 其个道理也弗存来尔拉心里，因为尔拉弗相信其所差来个主顾。

<sup>39</sup> “Yüong kʽao-kyiu Sing-shü: ing-we ng-lah sön læ Sing-shü-li yiu üong-yün weh-ming; ping-tsʽia Sing-shü z teng Ngô tso te-tsing go. <sup>40</sup> Tsih-z ng-lah feh kʽeng tao Ngô u-sen læ, hao teh-djôh weh-ming. <sup>41</sup> Ngô z feh ziu nying-go tsʽing-tsæn: <sup>42</sup> dæn-z Ngô hyiao-teh ng-lah z m̆-teh æ-kying Jing-ming go sing læ-tih. <sup>43</sup> Ngô dzæ-ü Ngô Ah-tia-go ming-deo læ, ng-lah feh tsih-ziu Ngô; ziah yiu bih-nying dzæ-ü zi-go ming-deo læ, ng-lah *fæn-cün* we tsih-ziu gyi. <sup>44</sup> Ng-lah z læ-tih ziu ng-ngô-go tsʽing-tsæn, feh siang-tao keh doh-ih-we Jing-ming-go tsʽing-tsæn, ka dza neng-keo siang-sing ni? <sup>45</sup> M-nao tsʽeng Ngô we læ Ah-tia u-sen kao ng-lah zông; yiu ih-go læ-tih kao ng-lah, ziu-z ng-lah sô nyiang-vông-go Mo-si. <sup>46</sup> Ng-lah ziah-z siang-sing Mo-si, tsong we siang-sing Ngô; ing-we gyi sô sia-tih z ts-tin Ngô. <sup>47</sup> Ziah feh siang-sing gyi-go shü, dza neng-keo siang-sing Ngô-go shih-wô ni?”

<sup>39</sup> 「用考究圣书。因为尔拉算来圣书里有永远活命，并且圣书是等我做对证个。<sup>40</sup> 只是尔拉弗肯到我乌碎来，好得着活命。<sup>41</sup> 我是弗受人个称赞。<sup>42</sup> 但是我晓得尔拉是呒得爱敬神明个心来的。<sup>43</sup> 我在于我阿爹个名头来，尔拉弗接受我，若有别人在于自个名头来，尔拉反转会接受其。<sup>44</sup> 尔拉是来的受尔我个称赞，弗想到箇独一位神明个称赞，介咋能够相信呢？<sup>45</sup> 呒得好忖我会来阿爹乌碎告尔拉状，有一个来的告尔拉，就是尔拉所仰望个<u>摩西</u>。<sup>46</sup> 尔拉若是相信<u>摩西</u>，总会相信我，因为其所写的是指点我。<sup>47</sup> 若弗相信其个书，咋能够相信我个说话呢？」

---

### Iʽe. VI.

<sup>\[1\]</sup>KEH-SING z-ken ʽeo-deo, Yiæ-su du-ko Kyüô-li-li hæ, *ziu-z* Di-pi-li-üô hæ: <sup>2</sup> yiu ih-do-dziao nying keng-djôh Gyi, ing-we kʽen-kyin Gyi læ bing-nying-go sing-zông sô tso-go jing-tsih. <sup>3</sup> Yiæ-su tseo-zông sæn-li, teng meng-du dô-kô zo-lôh. <sup>4</sup> *Keh-go* *z-ʽeo* Yiu-tʽa nying Yü-yüih tsih-kʽeng siang-gying-de.

箇星事干后头<sup>\[1\]</sup>，<u>耶稣</u>渡过<u>加利利</u>海，就是<u>提比哩亚</u>海。<sup>2</sup> 有一大潮人跟着其，因为看见其来病人个身上所做个神迹。<sup>3</sup> <u>耶稣</u>走上山里，等门徒大家坐落。<sup>4</sup> 箇个时候<u>犹太</u>人逾越节肯相近了。

<sup>\[1\] Y. ʽE. 32. 耶（稣）后（头）32（年）。（原注）</sup>

<sup>5</sup> Yiæ-su ngæn-tsing dæ-kyʽi, kʽen-kyin ih-do-dziao nying tao Gyi u-sen læ, ziu teng Fi-lih wô, “ʽAh-li hao kyʽi ma kyʽüoh-zih, peh keh-sing nying kyʽüoh ni?” (*Yiæ-su* kông keh-kyü shih-wô, z iao s-s gyi kʽen: Gyi-zi hyiao-teh tang-tsiang tso soh-go z-ken.) <sup>7</sup> Fi-lih we-teh Gyi wô, “*Ma* nyiæn-liang nying-ts go mun-deo, peh kôh-nying do ih-ngæn, wa feh keo.” <sup>8</sup> Ih-go meng-du, ziu-z Si-meng Pe-teh-go hyüong-di En-teh-lih, teng Gyi wô, <sup>9</sup> “Dông-deo yiu ih-go siao-nying, yiu ng-go do-mah mun-deo liang-kwang ng, læ-tong: dæn-z keh *ih-ngæn* peh ka-sing nying soh-go yüong?”

<sup>5</sup> <u>耶稣</u>眼睛抬起，看见一大潮人到其乌碎来，就等<u>腓力</u>话：「何里好去买吃食，拨箇星人吃呢？」（<u>耶稣</u>讲箇句说话，是要试试其看。其自晓得打账做啥个事干。）<sup>7</sup> <u>腓力</u>回答其话：「买廿两银子个馒头，拨各人驮一眼，还弗够。」<sup>8</sup> 一个门徒，就是<u>西门·彼得</u>个兄弟<u>安得烈</u>，等其话，<sup>9</sup> 「荡头有一个小人，有五个大麦馒头两梗鱼，来东。但是箇一眼拨介星人啥个用？」

<sup>10</sup> Yiæ-su wô, “Peh keh-sing nying zo-tæn-lôh.” Keh u-sen tsʽing-tsʽao di to. Keh-sing nen tu zo-lôh, iah-læ yiu ng-tsʽin su-moh. <sup>11</sup> Yiæ-su do-leh mun-deo, coh-zia-ts, kao-fu meng-du, meng-du feng peh zo-kæn-go nying; keh-sing ng yia z-ka, eo gyi-lah *kyʽüoh*. <sup>12</sup> Yi-kying kyʽüoh-pao-de, *Yiæ-su* teng meng-du wô, “Kyʽüoh-dzing-go ling-se hao siu-jih-long, ih-ngæn m-nao tsao-tʽah-diao.” <sup>13</sup> Gyi-lah ziu siu-jih-long; pô *cong-nying* kyʽüoh-dzing-go, keh ng-go do-mah mun-deo ling-se, tsi-mun jih-nyi læn.

<sup>10</sup> <u>耶稣</u>话：「拨箇星人坐带落。」箇乌碎青草地多。箇星男都坐落，约来有五千数目。<sup>11</sup> <u>耶稣</u>驮勒馒头，祝谢仔，交付门徒，门徒分拨坐间个人；箇星鱼也是介，讴其拉吃。<sup>12</sup> 已经吃饱了，<u>耶稣</u>等门徒话：「吃剩个零碎好收拾拢，一眼呒得好糟蹋掉。」<sup>13</sup> 其拉就收拾拢，把众人吃剩个，箇五个大麦馒头零碎，𣥼满十二篮。

<sup>14</sup> Keh-sing nying kʽen-kyin Yiæ-su keh-go jing-tsih, ziu wô, “Keh jih-dzæ z tông-kæ tao shü-kæn-zông læ keh-go Sin-cü-nying.” <sup>15</sup> Yiæ-su hyiao-teh gyi-lah iao læ ngang-kʽô Gyi tso wông-ti, ziu doh-zi tsæ tseo tao sæn-li kyʽi.

<sup>14</sup> 箇星人看见<u>耶稣</u>箇个神迹，就话：「箇实在是当该到世间上来箇个先知人。」<sup>15</sup> <u>耶稣</u>晓得其拉要来硬抲其做皇帝，就独自再走到山里去。

<sup>16</sup> Yia-kwʽa z-ʽeo, Gyi meng-du tseo tao hæ pin-yin; <sup>17</sup> ziu tʽiao-lôh jün, iao du-ko tao Kyüô-pah-nong kyʽi. Yi-kying en-de, Yiæ-su wa m-neh tao gyi-lah u-sen læ; <sup>18</sup> do-fong yia fah-kyʽi-læ, hæ-li tsôh-lông. <sup>19</sup> Gyi-lah yi-kying yiao-leh jih-deo-pah-li lu, kʽen-kyin Yiæ-su hæ min-teng læ-tih tseo, gying-long jün-li læ, ziu pʽô-kyʽi-læ-de. <sup>20</sup> Yiæ-su teng gyi-lah wô, “Z Ngô; hao-vong pʽô.” <sup>21</sup> Gyi-lah ziu hwun-hyi tsih Gyi zông jün; jün ziu lih-kʽeh tao gyi-lah iao kyʽi go di-fông.

<sup>16</sup> 夜快时候，其门徒走到海边沿，<sup>17</sup> 就跳落船，要渡过到<u>迦百农</u>去。已经暗了，<u>耶稣</u>还呒得到其拉乌碎来，<sup>18</sup> 大风也发起来，海里作浪。<sup>19</sup> 其拉已经摇勒十头八里路，看见<u>耶稣</u>海面顶来的走，近拢船里来，就怕起来了。<sup>20</sup> <u>耶稣</u>等其拉话：「是我，好甮怕。」<sup>21</sup> 其拉就欢喜接其上船，船就立刻到其拉要去个地方。

<sup>22</sup> DI-NYI nyih, lih-leh hæ te-ngen keh-dziao nying, kʽen-kyin m̆-teh bih-tsah jün læ-kæn, tsih-yiu keh ih-tsah z Gyi meng-du tʽiao-lôh-go, yia *hyiao-teh* Yiæ-su m-neh teng meng-du dô-kô lôh jün, z meng-du zi kyʽi-go; <sup>23</sup> (yiu kyi-tsah jün dzong Di-pi-li-üô ka læ, tao-leh Cü coh-zia-hao gyi-lah kyʽüoh mun-deo go di-fông siang-gying:) <sup>24</sup> keh-dziao nying kʽen-kyin Yiæ-su teng Gyi meng-du tu m-neh læ-kæn, ziu tʽiao-lôh keh-sing jün, tao Kyüô-pah-nong kyʽi zing Yiæ-su.

<sup>22</sup> 第二日，立勒海对岸箇潮人，看见呒得别只船来间，只有箇一只是其门徒跳落个，也晓得<u>耶稣</u>呒得等门徒大家落船，是门徒自去个，<sup>23</sup> （有几只船从<u>提比哩亚</u>介来，到了主祝谢好其拉吃馒头个地方相近。）<sup>24</sup> 箇潮人看见<u>耶稣</u>等其门徒都呒得来间，就跳落箇星船，到<u>迦百农</u>去寻<u>耶稣</u>。

<sup>25</sup> Læ hæ te-ngen zing-djôh-de, ziu teng Gyi wô, “Fu-ts, Ng dông-deo kyi-z tao-go?”

<sup>25</sup> 来海对岸寻着了，就等其话：「夫子，尔荡头几时到个？」

<sup>26</sup> Yiæ-su we-teh gyi-lah wô, “Ngô tsing-tsing wô hyiang ng-lah dao, Ng-lah læ zing Ngô, feh-z we-leh kʽen-kyin jing-tsih, z we-leh yiu mun-deo kyʽüoh-pao go yün-kwu. <sup>27</sup> M-nao we-leh iao i-diao go kyʽüoh-zih tso kong-fu, hao we-leh keh ih-dzih tao üong-yün weh-ming læ-tong-go kyʽüoh-zih *tso* *kong-fu*, ziu-z Nying-go Ng-ts we s-peh ng-lah go: ing-we *Tʽin*-Vu Jing-ming tang ih-kʽo ing ka ing Gyi.”

<sup>26</sup> <u>耶稣</u>回答其拉话：「我真真话向尔拉道，尔拉来寻我，弗是为了看见神迹，是为了有馒头吃饱个缘故。<sup>27</sup> 呒得好为了要饐掉个吃食做工夫，好为了箇一直到永远活命来东个吃食做工夫，就是人个儿子会赐拨尔拉个。因为天父神明打一颗印介印其。」

<sup>28</sup> Gyi-lah teng Gyi wô, “Ah-lah tso Jing-ming-go z-ken, tao-ti tso soh-si?” <sup>29</sup> Yiæ-su we-teh gyi-lah wô, “Kyʽi siang-sing Gyi sô tsʽa-læ-go, ziu-z tso Jing-ming-go z-ken.”

<sup>28</sup> 其拉等其话：「阿拉做神明个事干，到底做啥西？」<sup>29</sup> <u>耶稣</u>回答其拉话：「去相信其所差来个，就是做神明个事干。」

<sup>30</sup> Gyi-lah wô, “Ng tso soh-go jing-tsih, s-teh ah-lah kʽen-kyin ziu siang-sing Ng? Ng tao-ti tso soh-go z-ken? <sup>31</sup> Ah-lah tsu-tsong læ kwʽông-iæ di-fông kyʽüoh mô-nô; ziang *Shü-li* sia-tih wô, ‘Gyi yiu dzong tʽin læ-go ping peh gyi-lah kyʽüoh.’ \[S. 78. 24.\]” <sup>32</sup> Yiæ-su teng gyi-lah wô, “Ngô tsing-tsing wô hyiang ng-lah dao, Dzong tʽin læ-go ping, bing feh-z Mo-si peh ng-lah: dæn-z Ngô Ah-tia *yin-dzæ* yiu dzong tʽin læ tsing-go ping s-peh ng-lah. <sup>33</sup> Jing-ming-go ping, ziu-z dzong tʽin kông-lôh-læ, peh shü-kæn-zông yiu weh-ming go.”

<sup>30</sup> 其拉话：「尔做啥个神迹，使得阿拉看见就相信尔？尔到底做啥个事干？<sup>31</sup> 阿拉祖宗来旷野地方吃吗嗱，像书里写的话，『其有从天来个饼拨其拉吃。』\[S. 78. 24.\]」<sup>32</sup> <u>耶稣</u>等其拉话：「我真真话向尔拉道，从天来个饼，并弗是<u>摩西</u>拨尔拉。但是我阿爹现在有从天来真个饼赐拨尔拉。<sup>33</sup> 神明个饼，就是从天降落来，拨世间上有活命个。」

<sup>34</sup> Gyi-lah ziu wô, “Cü, hao djông-djông s-peh ah-lah keh-go ping.”

<sup>34</sup> 其拉就话：「主，好常常赐拨阿拉箇个饼。」

<sup>35</sup> Yiæ-su teng gyi-lah wô, “Ng ziu-z weh-ming-go ping: tao Ngô u-sen læ-go cü-kwu üong ve du-kyi, siang-sing Ngô go cü-kwu üong ve kʽeo-kʽeh. <sup>36</sup> Dæn-z Ngô yi-kying wô hyiang ng-lah dao, *z-ka* *wô*, Ng-lah z kʽen-kyin Ngô ko-de, *dzing-gyiu* feh siang-sing. <sup>37</sup> Væn-pah z Ah-tia s-peh Ngô go, pih-ding tao Ngô u-sen læ; tao Ngô u-sen læ-go cü-kwu Ngô feh we ken gyi cʽih. <sup>38</sup> Ing-we Ngô dzong tʽin kông-lôh-læ, feh-z læ tso Zi-go cü-i, z *læ* *tso* tsʽa Ngô læ Cü-kwu-go cü-i. <sup>39</sup> Keh tsʽa Ngô læ Ah-tia-go cü-i, ziu-z væn-pah Gyi sô s-peh Ngô go, ih-go tu feh iao Ngô tsʽo-lôh; tao mah-go nyih-ts iao Ngô peh gyi tsæ bô-kyʽi-læ. <sup>40</sup> Tsʽa Ngô læ Cü-kwu-go cü-i, ziu-z væn-pah kʽen-kyin Ng-ts siang-sing Gyi cü-kwu, yiu üong-yün weh-ming; tao mah-go nyih-ts Ngô we peh gyi tsæ bô-kyʽi-læ.”

<sup>35</sup> <u>耶稣</u>等其拉话：「尔就是活命个饼。到我乌碎来个主顾永𫧃肚饥，相信我个主顾永𫧃口渴。<sup>36</sup> 但是我已经话向尔拉道，是介话，尔拉是看见我过了，仍旧弗相信。<sup>37</sup> 凡百是阿爹赐拨我个，必定到我乌碎来，到我乌碎来个主顾我弗会赶其出。<sup>38</sup> 因为我从天降落来，弗是来做自个主意，是来做差我来主顾个主意。<sup>39</sup> 箇差我来阿爹个主意，就是凡百其所赐拨我个，一个都弗要我错落，到末个日子要我拨其再爬起来。<sup>40</sup> 差我来主顾个主意，就是凡百看见儿子相信其主顾，有永远活命，到末个日子我会拨其再爬起来。」

<sup>41</sup> Ing-we Yiæ-su wô, “Ngô z dzong tʽin kông-lôh-læ-go ping,” keh-lah Yiu-tʽa nying s-ʽô mao-ün Gyi, z-ka wô, <sup>42</sup> “Keh kyʽi feh-z Iah-seh-go Ng-ts Yiæ-su? Gyi-go tia-nyiang ah-lah *næn-dao* feh hyiao-teh-go? Ka-ni Gyi dza-we wô, ‘Ngô z dzong tʽin kông-lôh-læ?’”

<sup>41</sup> 因为<u>耶稣</u>话：「我是从天降落来个饼，」箇拉<u>犹太</u>人私下媢怨其，是介话，<sup>42</sup> 「箇岂弗是<u>约瑟</u>个儿子<u>耶稣</u>？其个爹娘阿拉难道弗晓得个？介呢其咋会话，『我是从天降落来？』」

<sup>43</sup> Yiæ-su teng gyi-lah wô, “M-nao *z-ka* dô-kô læ-tih mao-ün. <sup>44</sup> Ziah feh-z tsʽa Ngô læ Ah-tia l̆a gyi læ-go, m-nying neng-keo tao Ngô u-sen læ: *læ-go* *cü-kwu*, tao mah-go nyih-ts Ngô we peh gyi tsæ bô-kyʽi-læ. <sup>45</sup> Sin-cü-nying-go *shü-li* yiu sia-tih wô, ‘Gyi-lah tu we ziu Jing-ming-go kao-hyüing.’ Keh-lah væn-pah tʽing-meng Ah-tia-go kao-hyüing tsih-ziu gyi cü-kwu, we tao Ngô u-sen læ. <sup>46</sup> Yia bing feh-z wô yiu nying kʽen-kyin Ah-tia ko; tsih-yiu keh cʽih-ü Jing-ming go Cü-kwu, Gyi z kʽen-kyin Ah-tia ko-de.

<sup>43</sup> <u>耶稣</u>等其拉话：「呒得好是介大家来的媢怨。<sup>44</sup> 若弗是差我来阿爹拉其来个，呒人能够到我乌碎来。来个主顾，到末个日子我会拨其再爬起来。<sup>45</sup> 先知人个书里有写的话，『其拉都会受神明个教训。』箇拉凡百听闻阿爹个教训接受其主顾，会到我乌碎来。<sup>46</sup> 也并弗是话有人看见阿爹过，只有箇出于神明个主顾，其是看见阿爹过了。

<sup>47</sup> “Ngô tsing-tsing wô hyiang ng-lah dao, Siang-sing Ngô go cü-kwu yiu üong-yün weh-ming. <sup>58</sup> Ngô z weh-ming-go ping. <sup>49</sup> Ng-lah-go tsu-tsong læ kwʽông-iæ di-fông kyʽüoh mô-nô, yi-kying si-de: <sup>50</sup> keh-go ping z dzong tʽin kông-lôh-læ, hao peh nying-kô kyʽüoh gyi, ziu feh we si. <sup>51</sup> Ngô z dzong tʽin kông-lôh-læ weh-go ping: yiu nying kyʽüoh-djôh keh-go ping, hao üong-yün weh-tong: Ngô sô s-peh *gyi* go ping z Ngô-go nyüoh-sing, ziu-z Ngô we-leh shü-kæn-zông-go weh-ming iao sô-cʽih-go.”

<sup>47</sup> 「我真真话向尔拉道，相信我个主顾有永远活命。<sup>48</sup> 我是活命个饼。<sup>49</sup> 尔拉个祖宗来旷野地方吃吗嗱，已经死了。<sup>50</sup> 箇个饼是从天降落来，好拨人家吃其，就弗会死。<sup>51</sup> 我是从天降落来活个饼。有人吃着箇个饼，好永远活东，我所赐拨其个饼是我个肉身，就是我为了世间上个活命要舍出个。」

<sup>52</sup> Yiu-tʽa nying ziu dô-kô tsang-zao, z-ka wô, “Gyi dza neng-keo pô Zi-go nyüoh peh ah-lah kyʽüoh ni?”

<sup>52</sup> <u>犹太</u>人就大家争造，是介话：「其咋能够把自个肉拨阿拉吃呢？」

<sup>53</sup> Yiæ-su teng gyi-lah wô, “Ngô tsing-tsing wô hyiang ng-lah dao, Ziah feh kyʽüoh Nying-go Ng-ts nyüoh, feh hah Gyi-go hyüih, ng-lah *sing* li-hyiang tsong m̆-teh weh-ming læ-tih. <sup>54</sup> Kyʽüoh Ngô-go nyüoh, hah Ngô-go hyüih cü-kwu, gyi yiu üong-yün weh-ming; tao mah-go nyih-ts Ngô we peh gyi tsæ bô-kyʽi-læ. <sup>55</sup> Ing-we Ngô-go nyüoh jih-we z kyʽüoh-zih, Ngô-go hyüih jih-we z ing-zih. <sup>56</sup> Kyʽüoh Ngô-go nyüoh, hah Ngô-go hyüih cü-kwu, gyi z deng læ Ngô-go li-hyiang, Ngô yia z *deng* læ gyi-go li-hyiang. <sup>57</sup> Tsing-ziang Ngô z weh-go Ah-tia tsʽa-læ-go, yia z kʽao-djôh Ah-tia yiu weh; kyʽüoh Ngô go cü-kwu, kʽao-djôh Ngô yia pih-ding yiu weh. <sup>58</sup> Keh ziu-z dzong tʽin kông-lôh-læ-go ping: feh ziang ng-lah tsu-tsong kyʽüoh mô-nô, yi-kying si-de; kyʽüoh keh-go ping cü-kwu hao üong-yün weh-tong.”

<sup>53</sup> <u>耶稣</u>等其拉话：「我真真话向尔拉道，若弗吃人个儿子肉，弗喝其个血，尔拉心里向总呒得活命来的。<sup>54</sup> 吃我个肉，喝我个血主顾，其有永远活命，到末个日子我会拨其再爬起来。<sup>55</sup> 因为我个肉实惠是吃食，我个血实惠是饮食。<sup>56</sup> 吃我个肉，喝我个血主顾，其是庉来我个里向，我也是庉来其个里向。<sup>57</sup> 正像我是活个阿爹差来个，也是靠着阿爹有活，吃我个主顾，靠着我也必定有活。<sup>58</sup> 箇就是从天降落来个饼。弗像尔拉祖宗吃吗嗱，已经死了，吃箇个饼主顾好永远活东。」

<sup>59</sup> Keh-sing shih-wô z *Yiæ-su* læ Kyüô-pah-nong, læ jü-we-dông-li kao-hyüing z-ʽeo, kông-go.

<sup>59</sup> 箇星说话是<u>耶稣</u>来<u>迦百农</u>，来聚会堂里教训时候，讲个。

<sup>60</sup> Meng-du cong-nyiang yiu hyü-to tʽing-meng, z-ka wô, “Keh-go shih-wô næn-leh-kying; jü neng-keo tʽing ni?” <sup>61</sup> Yiæ-su sing-li hyiao-teh Gyi meng-du we-leh keh-kyü shih-wô s-ʽô læ-tih mao-ün, ziu teng gyi-lah wô, “Keh-kyü shih-wô soh we s-teh ng-lah pæn-tih ma? <sup>62</sup> Ng-lah ziah-z kʽen-kyin Nying-go Ng-ts sing-zông Gyi zin-deo sô læ-kæn-go u-sen, keh-tsao *dza* *ni*? <sup>63</sup> S-teh *nying* weh z-go ling, nyüoh z vu-ih: Ngô teng ng-lah kông-go shih-wô z-go ling, z-go weh-ming: <sup>64</sup> tsih-z ng-lah-go li-hyiang yiu-sing z feh siang-sing-go.” Ing-we Yiæ-su dzong kyʽi-deo hyiao-teh keh-sing feh siang-sing-go cü-kwu z jü, ma Gyi diao cü-kwu z jü. <sup>65</sup> *Yiæ-su* yi wô, “Ngô we-leh ka teng ng-lah wô-ko, Ziah feh-z Ngô Ah-tia s-peh gyi go, m-nying neng-keo tao Ngô u-sen læ.”

<sup>60</sup> 门徒中央有许多听闻，是介话：「箇个说话难勒紧，谁能够听呢？」<sup>61</sup> <u>耶稣</u>心里晓得其门徒为了箇句说话私下来的媢怨，就等其拉话：「箇句说话啥会使得尔拉𢲔跌吗？<sup>62</sup> 尔拉若是看见人个儿子升上其前头所来间个乌碎，箇遭咋呢？<sup>63</sup> 使得人活是个灵，肉是无益。我等尔拉讲个说话是个灵，是个活命。<sup>64</sup> 只是尔拉个里向有星是弗相信个。」因为<u>耶稣</u>从起头晓得箇星弗相信个主顾是谁，卖其掉主顾是谁。<sup>65</sup> <u>耶稣</u>又话：「我为了介等尔拉话过，若弗是我阿爹赐拨其个，呒人能够到我乌碎来。」

<sup>66</sup> Keh-go z-ʽeo ziu yiu hyü-to meng-du tao-tseo-cün, feh tsæ keng-djôh Gyi.

<sup>66</sup> 箇个时候，就有许多门徒倒走转，弗再跟着其。

<sup>67</sup> Yiæ-su teng keh jih-nyi-go wô, “Ng-lah yia iao kyʽi feh?” <sup>68</sup> Si-meng Pe-teh ziu we-teh Gyi wô, “Cü, ah-lah tao jü-go u-sen kyʽi ni? Ng z yiu üong-yün weh-ming-go shih-wô. <sup>69</sup> Ah-lah siang-sing, ping-tsʽia hyiao-teh, Ng z keh-we Kyi-toh, keh weh-go Jing-ming Ng-ts.” <sup>70</sup> Yiæ-su we-teh gyi-lah wô, “Ng-lah keh jih-nyi-go kyʽi feh-z Ngô tʽiao-shün-go? dæn-z ng-lah-go cong-nyiang yiu ih-go z ôh-kyü.” <sup>71</sup> Gyi z ts-tin Kyüô-liah nying Si-meng-go ng-ts Yiu-da: ing-we gyi z jih-nyi-go meng-du dzæ-nen, tsiang-læ iao ma Gyi diao cü-kwu.

<sup>67</sup> <u>耶稣</u>等箇十二个话：「尔拉也要去弗？」<sup>68</sup> <u>西门·彼得</u>就回答其话：「主，阿拉到谁个乌碎去呢？尔是有永远活命个说话。<sup>69</sup> 阿拉相信，并且晓得，尔是箇位<u>基督</u>，箇活个神明儿子。」<sup>70</sup> <u>耶稣</u>回答其拉话：「尔拉箇十二个岂弗是我挑选个？但是尔拉个中央有一个是恶鬼。」<sup>71</sup> 其是指点<u>加略</u>人<u>西门</u>个儿子<u>犹大</u>。因为其是十二个门徒在内，将来要卖其掉主顾。

---

### Iʽe. VII.

KEH-SING z-ken ʽeo-deo Yiæ-su læ Kyüô-li-li tseo-læ-tseo-kyʽi; feh iao læ Yiu-tʽa di-fông kyʽi tseo, ing-we Yiu-tʽa nying iao-siang long-sah Gyi.

箇星事干后头<u>耶稣</u>来<u>加利利</u>走来走去，弗要来<u>犹太</u>地方去走，因为<u>犹太</u>人要想弄煞其。

<sup>2</sup> Yiu-tʽa nying tah tsiang-bong go tsih-kʽeng siang-gying-de. <sup>3</sup> Yiæ-su-go hyüong-di teng Gyi wô, “Ng hao li-kʽæ dông-deo tao Yiu-tʽa di-fông kyʽi, s-teh Ng-go meng-du yia hao kʽen-kyin Ng sô tso-go z-ken. <sup>4</sup> Yiu nying iao-siang ming-tông-tông hyin-cʽih-læ, gyi tsæ-ve en-dong-dong læ-tih tso z-ken. Ng kyi-jün læ-tih tso keh-sing z-ken, Zi kæ hyin-cʽih-læ peh shü-kæn-zông kʽen.” <sup>5</sup> Ing-we Gyi-zi-go hyüong-di yia feh siang-sing Gyi.

<sup>2</sup> <u>犹太</u>人搭帐篷个节肯相近了。<sup>3</sup> <u>耶稣</u>个兄弟等其话：「尔好离开荡头到<u>犹太</u>地方去，使得尔个门徒也好看见尔所做个事干。<sup>4</sup> 有人要想明当当显出来，其再𫧃暗洞洞来的做事干。尔既然来的做箇星事干，自该显出来拨世间上看。」<sup>5</sup> 因为其自个兄弟也弗相信其。

<sup>6</sup> Yiæ-su teng gyi-lah wô, “Ngô-go z-ʽeo wa m-neh tao; ng-lah-go z-ʽeo djông-djông læ-tong. <sup>7</sup> Shü-kæn-zông feh neng-keo u-su ng-lah; z u-su Ngô go, ing-we Ngô z te-tsing gyi-go ʽang-we z w̆a-go. <sup>8</sup> Ng-lah hao zông-kyʽi siu keh-go tsih-kʽeng: Ngô kyʽi siu keh-go tsih-kʽeng wa mi-de, ing-we Ngô-go z-ʽeo wa m-neh tao-de.” <sup>9</sup> *Yiæ-su* teng gyi-lah kông-hao keh-sing shih-wô, dzing-gyiu deng læ Kyüô-li-li.

<sup>6</sup> <u>耶稣</u>等其拉话：「我个时候还呒得到，尔拉个时候常常来东。<sup>7</sup> 世间上弗能够恶愫尔拉，是恶愫我个，因为我是对证其个行为是坏个。<sup>8</sup> 尔拉好上去守箇个节肯。我去守箇个节肯还未了，因为我个时候还呒得到了。」<sup>9</sup> <u>耶稣</u>等其拉讲好箇星说话，仍旧庉来<u>加利利</u>。

<sup>10</sup> Gyi hyüong-di zông-kyʽi tseo, Yiæ-su Zi yia zông-kyʽi siu tsih-kʽeng; feh-z ming-tông-tông, z ziang en-dong-dong ka. <sup>11</sup> Tsih-kʽeng z-ʽeo Yiu-tʽa nying læ-kæn zing Gyi, z-ka wô, “Keh-go Nying læ ʽah-li?” <sup>12</sup> Pah-sing we-leh Gyi do-nyiang nyi-leng-feng-feng: yiu-sing wô, “Gyi z-go hao-nying:” yiu-sing wô, “Feh-z; z ta-diao pah-sing go.” <sup>13</sup> Dæn-z we-leh pʽô Yiu-tʽa nying, m-nying ming-tông-tông kông Gyi.

<sup>10</sup> 其兄弟上去走，<u>耶稣</u>自也上去守节肯，弗是明当当，是像暗洞洞介。<sup>11</sup> 节肯时候<u>犹太</u>人来间寻其，是介话：「箇个人来何里？」<sup>12</sup> 百姓为了其大样议论纷纷。有星话：「其是个好人。」有星话：「弗是，是带掉百姓个。」<sup>13</sup> 但是为了怕<u>犹太</u>人，呒人明当当讲其。

<sup>14</sup> Læ tsih-kʽeng-go ao-pun z-ʽeo, Yiæ-su tseo-zông sing-din-li, læ-tih kông dao-li. Yiu-tʽa nying ziu hyi-gyi, z-ka wô, “Keh-go Nying shü m̆-teh doh-ko, dza-we <sup>\[1\]</sup>nying-teh z ni?”

<sup>14</sup> 来节肯个拗半时候，<u>耶稣</u>走上圣殿里，来的讲道理。<u>犹太</u>人就稀奇，是介话：「箇个人书呒得读过，咋会认得字<sup>\[1\]</sup>呢？」

<sup>\[1\] *ʽÔh* *wô*, yiu ʽôh-veng. 或话，有学问。（原注）</sup>

<sup>16</sup> Yiæ-su we-teh gyi-lah wô, “Ngô kông-go dao-li feh-z Ngô-zi-go, z tsʽa Ngô læ Cü-kwu-go. <sup>17</sup> Ziah yiu nying cü-sing iao i Gyi-go ts-i tso, ziu we hyiao-teh keh-go dao-li wa-z cʽih-ü Jing-ming, wa-z Ngô-zi cʽih cü-i kông-go. <sup>18</sup> Zi cʽih cü-i kông-go, z siang zi-go yüong-wô: ziah-z læ-tih siang tsʽa gyi læ cü-kwu-go yüong-wô, keh-go nying z jih-we-go, ih-ngæn m-neh pʽin-kyʽüoh-sing. <sup>19</sup> Lih-fah næn-dao feh-z Mo-si djün peh ng-lah ma? dæn-z ng-lah cong-nyiang m-nying i keh-go lih-fah tso: *feh-jün* dza-we tang-sön long-sah Ngô ni?”

<sup>16</sup> <u>耶稣</u>回答其拉话：「我讲个道理弗是我自个，是差我来主顾个。<sup>17</sup> 若有人注心要依其个旨意做，就会晓得箇个道理还是出于神明，还是我自出主意讲个。<sup>18</sup> 自出主意讲个，是想自个荣华。若是来的想差其来主顾个荣华，箇个人是实惠个，一眼呒得偏曲心。<sup>19</sup> 律法难道弗是<u>摩西</u>传拨尔拉吗？但是尔拉中央呒人依箇个律法做。弗然咋会打算弄煞我呢？」

<sup>20</sup> Pah-sing ing-kyʽi wô, “Ng jih-mo-tih-de: jü læ-tih tang-sön long-sah Ng?” <sup>21</sup> Yiæ-su we-teh gyi-lah wô, “Ngô yiu ih-yiang z-ken tso-ko, we-leh keh-go z-ken ng-lah tu hyi-gyi. <sup>22</sup> Mo-si z djün tsiu-keh-li peh ng-lah; (*keh* yia feh-z dzong Mo-si, z dzong tsu-tsong *kyʽi-deo*;) ng-lah en-sih-nyih yia we ʽang tsiu-keh-li peh nying-kô. <sup>23</sup> Nying ziah-z læ en-sih-nyih hao ziu tsiu-keh-li, sæn-leh we-be Mo-si-go lih-fah; Ngô læ en-sih-nyih peh ih-go nying weng-sing djün-yü, ng-lah dza-we ʽeng Ngô ni? <sup>24</sup> M-nao tsiao nga-kwông-min ka pʽun-tön, z iao tsiao tsing-dzih-go pʽun-tön ka pʽun-tön.”

<sup>20</sup> 百姓应起话：「尔入魔的了。谁来的打算弄煞尔？」<sup>21</sup> <u>耶稣</u>回答其拉话：「我有一样事干做过，为了箇个事干尔拉都稀奇。<sup>22</sup> <u>摩西</u>是传周割礼拨尔拉，（箇也弗是从<u>摩西</u>，是从祖宗起头，）尔拉安息日也会行周割礼拨人家。<sup>23</sup> 人若是来安息日好受周割礼，省勒违背<u>摩西</u>个律法，我来安息日拨一个人浑身痊愈，尔拉咋会恨我呢？<sup>24</sup> 呒得好照外光面介判断，是要照正直个判断介判断。」

<sup>25</sup> Keh-tsao yiu-sing Yiæ-lu-sah-leng nying wô, “Gyi-lah tang-sön iao long-sah-go, soh feh-z keh-go Nying ma? <sup>26</sup> næn-kæn Gyi ming-tông-tông læ-tih kông, gyi-lah ih-ngæn feh kyʽi wô Gyi. Keh-sing kwun-fu næn-dao jih-we hyiao-teh Gyi tsing-tsing z Kyi-toh? <sup>27</sup> Dæn-z keh-go Nying, ah-lah hyiao-teh Gyi-go læ-lih; ziah-z Kyi-toh læ, Gyi-go læ-lih m-nying we hyiao-teh.”

<sup>25</sup> 箇遭有星<u>耶路撒冷</u>人话：「其拉打算要弄煞个，啥弗是箇个人吗？<sup>26</sup> 难间其明当当来的讲，其拉一眼弗去话其。箇星官府难道实为晓得其真真是<u>基督</u>？<sup>27</sup> 但是箇个人，阿拉晓得其个来历，若是<u>基督</u>来，其个来历呒人会晓得。」

<sup>28</sup> Yiæ-su læ sing-din-li kông dao-li, hyiang-hyiang eo, z-ka wô, “Ng-lah? z hyiao-teh Ngô, yia hyiao-teh Ngô-go læ-lih: dæn-z Ngô feh-z Zi cʽih cü-i læ-go, keh tsʽa Ngô læ go Cü-kwu z tsing-go, ng-lah feh hyiao-teh Gyi: <sup>29</sup> tsih-yiu Ngô hyiao-teh Gyi; ing-we Ngô z dzong Gyi ka læ, yia z Gyi tsʽa Ngô læ.” <sup>30</sup> Gyi-lah ziu tang-sön iao kʽô Gyi: tsih-z m-nying ʽô-siu, ing-we Gyi-go z-ʽeo wa m-neh tao-de. <sup>31</sup> Pah-sing yiu hyü-to siang-sing Gyi, z-ka wô, “Kyi-toh læ, næn-dao we tso jing-tsih wa to-jü keh-go Nying sô tso-go ma?”

<sup>28</sup> <u>耶稣</u>来圣殿里讲道理，响响讴，是介话：「尔拉？是晓得我，也晓得我个来历。但是我弗是自出主意来个，箇差我来个主顾是真个，尔拉弗晓得其。<sup>29</sup> 只有我晓得其，因为我是从其介来，也是其差我来。」<sup>30</sup> 其拉就打算要抲其，只是呒人下手，因为其个时候还呒得到了。<sup>31</sup> 百姓有许多相信其，是介话：「<u>基督</u>来，难道会做神迹还多如箇个人所做个吗？」

<sup>32</sup> Fah-li-sæ nying tʽing-meng pah-sing ka læ-tih nyi-leng Gyi, ziu teng keh-sing tsi-s-deo tang-fah tsʽa-nying kyʽi kʽô Gyi.

<sup>32</sup> <u>法利赛</u>人听闻百姓介来的议论其，就等箇星祭司头打发差人去抲其。

<sup>33</sup> Yiæ-su teng gyi-lah wô, “Ngô wa-yiu ih-zông teng ng-lah dô-kô læ-tong, ziu iao tao tsʽa Ngô læ Cü-kwu u-sen kyʽi. <sup>34</sup> Ng-lah tsiang-læ we zing Ngô, tsih-z zing-feh-djôh: ping-tsʽia Ngô sô læ-kæn-go u-sen ng-lah feh neng-keo tao.” <sup>35</sup> Yiu-tʽa nying ziu dô-kô læ-tih wô, “Gyi tang-tsiang tao ʽah-li kyʽi, s-teh ah-lah zing Gyi feh-djôh? Gyi næn-dao iao tao sæn-kʽæ læ <sup>\[1\]</sup>Hyi-lah di-fông *pah-sing* u-sen kyʽi, ping-tsʽia *iao* kông dao-li peh Hyi-lah nying tʽing ma? <sup>36</sup> Gyi sô wô, ‘Ng-lah tsiang-læ we zing Ngô, tsih-z zing-feh-djôh;’ ping-tsʽia, ‘Ngô sô læ-kæn-go u-sen ng-lah feh neng-keo tao:’ keh-z soh-go shih-wô?”

<sup>33</sup> <u>耶稣</u>等其拉话：「我还有一晌等尔拉大家来东，就要到差我来主顾乌碎去。<sup>34</sup> 尔拉将来会寻我，只是寻弗着，并且我所来间个乌碎尔拉弗能够到。」<sup>35</sup> <u>犹太</u>人就大家来的话：「其打账到何里去，使得阿拉寻其弗着？其难道要到散开来<u>希腊</u><sup>\[1\]</sup>地方百姓乌碎去，并且要讲道理拨<u>希腊</u>人听吗？<sup>36</sup> 其所话，『尔拉将来会寻我，只是寻弗着，』并且，『我所来间个乌碎尔拉弗能够到。』箇是啥个说话？」

<sup>\[1\] *ʽÔh* *wô*, bih-koh. 或话，别国。（原注）</sup>

<sup>37</sup> Tao tsih-kʽeng kyih-sah keh nyih, ziu-z ting do *nyih-ts*, Yiæ-su lih-ts hyiang-hyiang eo, z-ka wô, “Ziah yiu nying kʽeo-kʽeh, hao tao ngô u-sen læ hah. <sup>38</sup> Siang-sing Ngô cü-kwu, ziang Sing-shü sô wô, Dzong gyi du-bi li-hyiang we liu-cʽih weh-shü ʽo læ.” <sup>39</sup> *Yiæ-su* kông keh-kyü shih-wô, z ts-tin siang-sing Gyi cü-kwu tsiang-læ iao ziu go *Sing*-Ling. Keh-go z-ʽeo Yiæ-su wa feh-zing ziu yüong-wô, keh-lah Sing-Ling wa m-neh s-*lôh-læ*.

<sup>37</sup> 到节肯结煞箇日，就是顶大日子，<u>耶稣</u>立仔响响讴，是介话：「若有人口渴，好到我乌碎来喝。<sup>38</sup> 相信我主顾，像圣书所话，从其肚皮里向会流出活水河来。」<sup>39</sup> <u>耶稣</u>讲箇句说话，是指点相信其主顾将来要受个圣灵。箇个时候<u>耶稣</u>还弗曾受荣华，箇拉圣灵还呒得赐落来。

<sup>40</sup> Pah-sing li-hyiang yiu hyü-to tʽing-meng keh-go shih-wô, ziu wô, “Gyi jih-we z keh-go Sin-cü-nying.” <sup>41</sup> Yiu-teh-go wô, “Gyi z Kyi-toh.” Yiu-teh-go wô, “Kyi-toh næn-dao z cʽih læ Kyüô-li-li ma? <sup>42</sup> Sing-shü-li kyʽi feh-z wô, Kyi-toh z Da-bih-go Ts-seng, z cʽih læ Pah-li-ʽeng, Da-bih sô deng-go hyiang-tsʽeng?” <sup>43</sup> Pah-sing z-ka we-leh Gyi tsang-leng. <sup>44</sup> Nen-cong yiu-sing iao kʽô Gyi; dæn-z m-nying ʽô-siu.

<sup>40</sup> 百姓里向有许多听闻箇个说话，就话：「其实为是箇个先知人。」<sup>41</sup> 有得个话：「其是<u>基督</u>。」有得个话：「<u>基督</u>难道是出来<u>加利利</u>吗？<sup>42</sup> 圣书里岂弗是话，<u>基督</u>是<u>大辟</u>个子孙，是出来<u>伯利恒</u>，<u>大辟</u>所庉个乡村？」<sup>43</sup> 百姓是介为了其争论。<sup>44</sup> 内中有星要抲其，但是呒人下手。

<sup>45</sup> Keh-sing tsʽa-nying kyü tao tsi-s-deo teng Fah-li-sæ nying u-sen læ; gyi-lah ziu meng gyi wô, “Ng-lah dza-we feh ta Gyi læ?” <sup>46</sup> Tsʽa-nying we-teh *gyi-lah* wô, “Dzong m-yiu nying kông shih-wô ziang keh-go Nying ka.” <sup>47</sup> Fah-li-sæ nying teng gyi-lah wô, “Ng-lah soh yia ta-diao-de ma? <sup>48</sup> Kwun-fu teng Fah-li-sæ nying li-hyiang jü yiu siang-sing Gyi ma? <sup>49</sup> Ziah-z keh feh hyiao-teh lih-fah go pah-sing, gyi-lah z be tsiu-mô-go.” <sup>50</sup> Nyi-ko-ti-meo, (ziu-z yiu ih-yia tao Yiæ-su u-sen læ-go cü-kwu, yia dzæ gyi nen,) gyi teng gyi-lah wô, <sup>51</sup> “Ah-lah-go lih-fah ziah feh sin tʽing gyi-go kʽeo-kong, feh *sin* hyiao-teh gyi tso-go z-ken, næn-dao yiu ding nying-go ze ma?” <sup>52</sup> Gyi-lah we-teh gyi wô, “Ng næn-dao yia z Kyüô-li-li nying ma? Hao kyʽi dzô-dzô-kʽen: m-yiu sin-cü-nying z cʽih læ Kyüô-li-li go.”

<sup>45</sup> 箇星差人归到祭司头等<u>法利赛</u>人乌碎来，其拉就问其话：「尔拉咋会弗带其来？」<sup>46</sup> 差人回答其拉话：「从呒有人讲说话像箇个人介。」<sup>47</sup> <u>法利赛</u>人等其拉话：「尔拉啥也带掉了吗？<sup>48</sup> 官府等<u>法利赛</u>人里向谁有相信其吗？<sup>49</sup> 若是箇弗晓得律法个百姓，其拉是被咒骂个。」<sup>50</sup> <u>尼哥底母</u>，（就是有一夜到<u>耶稣</u>乌碎来个主顾，也在其内，）其等其拉话，<sup>51</sup> 「阿拉个律法若弗先听其个口供，弗先晓得其做个事干，难道有定人个罪吗？」<sup>52</sup> 其拉回答其话：「尔难道也是<u>加利利</u>人吗？好去查查看。呒有先知人是出来<u>加利利</u>个。」

<sup>53</sup> Kôh-nying ziu kyü zi-go oh-li kyʽi-de.

<sup>53</sup> 各人就归自个屋里去了。

---

### Iʽe. VIII.

YIÆ-SU tao Ken-læn sæn kyʽi-de. <sup>2</sup> Tsao tʽin-nyiang yi tseo tao sing-din-li, cong pah-sing tao Gyi u-sen læ; Gyi zo-lôh, kông dao-li peh gyi-lah tʽing.

<u>耶稣</u>到橄榄山去了。<sup>2</sup> 早天亮又走到圣殿里，众百姓到其乌碎来，其坐落，讲道理拨其拉听。

<sup>3</sup> Doh-shü-nying teng Fah-li-sæ nying ta ih-go nyü-nying tao Gyi u-sen læ, z læ-kæn tso kæn-ying z-ken kô-cʽih-go; peh gyi lih læ cong-nyiang, ziu teng Yiæ-su wô, <sup>4</sup> “Sin-sang, keh-go nyü-nying z læ-kæn tso kæn-ying z-ken tông-z kʽô-djôh-go. <sup>5</sup> Keh-cü-ka nying, Mo-si læ lih-fah-li feng-fu ah-lah hao do zah-deo kʽang-sah-go: Ng z dza wô ni?” <sup>6</sup> Gyi-lah kông keh-kyü shih-wô, z s-s Gyi kʽen, iao teh-djôh *ih-go* *ing-deo* hao kao Gyi zông.

<sup>3</sup> 读书人等<u>法利赛</u>人带一个女人到其乌碎来，是来间做奸淫事干嫁出个，拨其立来中央，就等<u>耶稣</u>话，<sup>4</sup> 「先生，箇个女人是来间做奸淫事干当时抲着个。<sup>5</sup> 箇株介人，<u>摩西</u>来律法里吩咐阿拉好驮石头揞煞个。尔是咋话呢？」<sup>6</sup> 其拉讲箇句说话，是试试其看，要得着一个因头好告其上。

Yiæ-su eo-tao, yüong ts-deo di-yiang-li *tsʽia-kwu* sia z. <sup>7</sup> Ing-we gyi-lah feh hyih-kʽeo meng Gyi, ziu dzih-kyʽi-læ, teng gyi-lah wô, “Ng-lah li-hyiang yiu m-ze-go nying, gyi hao sin do ih-kwʽe zah-deo *kyʽi* kʽang gyi.” <sup>8</sup> Yi eo-tao, di-yiang-li sia z. <sup>9</sup> Gyi-lah ih tʽing-meng, ziu be zi-go liang-sing tsah-vah, lao-lao-siao-siao ih-go ih-go tu tseo-cʽih-de; tsih dzing-leh Yiæ-su Zi, teng keh-go nyü-nying læ cong-nyiang lih-tong-go.

<u>耶稣</u>伛倒，用指头地垟里且顾写字。<sup>7</sup> 因为其拉弗歇口问其，就直起来，等其拉话：「尔拉里向有呒罪个人，其好先驮一块石头去揞其。」<sup>8</sup> 又伛倒，地垟里写字。<sup>9</sup> 其拉一听闻，就被自个良心责罚，老老少少一个一个都走出了，只剩了<u>耶稣</u>自，等箇个女人来中央立东个。

<sup>10</sup> Yiæ-su dzih-kyʽi-læ, tsih kʽen-kyin keh-go nyü-nying læ-tong, ziu teng gyi wô, “Nyü-nying, keh-sing kao ng go cü-kwu læ ʽah-li? m-nying ding ng-go ze ma?” <sup>11</sup> Gyi wô, “Cü, m-nying.” Yiæ-su teng gyi wô, “Ngô yia feh ding ng-go ze: ng kyʽi, m-nao tsæ væn-ze.”

<sup>10</sup> <u>耶稣</u>直起来，只看见箇个女人来东，就等其话：「女人，箇星告尔个主顾来何里？呒人定尔个罪吗？」<sup>11</sup> 其话：「主，呒人。」<u>耶稣</u>等其话：「我也弗定尔个罪。尔去，呒得好再犯罪。」

<sup>12</sup> YIÆ-SU yi teng gyi-lah kông, z-ka wô, “Ngô z shü-kæn-zông-go Liang-kwông: keng-djôh Ngô cü-kwu feh we tseo en-lu, z we teh-djôh weh-ming-go liang-kwông.”

<sup>12</sup> <u>耶稣</u>又等其拉讲，是介话：「我是世间上个亮光。跟着我主顾弗会走暗路，是会得着活命个亮光。」

<sup>13</sup> Fah-li-sæ nying ziu teng Gyi wô, “Ng-zi tso Zi-go te-tsing; *sô-yi* Ng-go te-tsing feh-z tsing-go.” <sup>14</sup> Yiæ-su we-teh gyi-lah wô, “Ziu-z Ngô-zi tso Zi-go te-tsing, Ngô-go te-tsing yia z tsing-go: ing-we Ngô-zi hyiao-teh z dzong ʽah-li ka læ, tao ʽah-li ka kyʽi; ng-lah feh hyiao-teh Ngô z dzong ʽah-li ka læ, tao ʽah-li ka kyʽi. <sup>15</sup> Ng-lah z tsiao nyüoh-sing ka pʽun-tön nying-kô; Ngô z ih-ngæn feh pʽun-tön nying. <sup>16</sup> Ziah-z pʽun-tön, Ngô-go pʽun-tön yia z tsing-go: ing-we Ngô feh-z doh-zi læ-tong, z yiu tsʽa Ngô læ go Ah-tia teng Ngô dô-kô læ-tong. <sup>17</sup> Ng-lah lih-fah li-hyiang yiu sia-tih, wô, Liang-go nying tso te-tsing z tsing-go: \[Sm. 19. 15.\] <sup>18</sup> Ngô-zi tso Zi-go te-tsing z ih-go, wa-yiu tsʽa Ngô læ go Ah-tia yia z teng Ngô tso te-tsing go.” <sup>19</sup> Gyi-lah teng Gyi wô, “Ng-go Ah-tia læ ʽah-li?” Yiæ-su we-teh wô, “Ng-lah yia feh hyiao-teh Ngô, yia feh *hyiao-teh* Ngô-go Ah-tia: ziah-z hyiao-teh Ngô, yia we hyiao-teh Ngô-go Ah-tia.”

<sup>13</sup> <u>法利赛</u>人就等其话：「尔自做自个对证，所以尔个对证弗是真个。」<sup>14</sup> <u>耶稣</u>回答其拉话：「就是我自做自个对证，我个对证也是真个。因为我自晓得是从何里介来，到何里介去，尔拉弗晓得我是从何里介来，到何里介去。<sup>15</sup> 尔拉是照肉身介判断人家，我是一眼弗判断人。<sup>16</sup> 若是判断，我个判断也是真个。因为我弗是独自来东，是有差我来个阿爹等我大家来东。<sup>17</sup> 尔拉律法里向有写的，话，两个人做对证是真个。\[Sm. 19. 15.\] <sup>18</sup> 我自做自个对证是一个，还有差我来个阿爹也是等我做对证个。」<sup>19</sup> 其拉等其话：「尔个阿爹来何里？」<u>耶稣</u>回答话：「尔拉也弗晓得我，也弗晓得我个阿爹。若是晓得我，也会晓得我个阿爹。」

<sup>20</sup> Keh-sing shih-wô z Yiæ-su læ sing-din dzin-kwʽu li-hyiang kông dao-li z-ʽeo kông-go: yia m-nying kyʽi kʽô Gyi, ing-we Gyi-go z-ʽeo wa m-neh tao-de.

<sup>20</sup> 箇星说话是<u>耶稣</u>来圣殿钱库里向讲道理时候讲个。也呒人去抲其，因为其个时候还呒得到了。

<sup>21</sup> Yiæ-su tsæ teng gyi-lah wô, “Ngô kyʽi-ts; ng-lah we zing Ngô, yia pih-ding si læ ng-lah ze-nyih li-hyiang: Ngô kyʽi-go u-dông ng-lah feh neng-keo tao.” <sup>22</sup> Yiu-tʽa nying ziu wô, “Gyi læ-tih kông, “Ngô kyʽi-go u-dông ng-lah feh neng-keo tao; iao-bông Gyi iao Zi zing si.” <sup>23</sup> *Yiæ-su* yi teng gyi-lah wô, “Ng-lah z joh-ü ʽô-deo go, Ngô z joh-ü zông-deo go; ng-lah z joh-ü keh shü-kæn-zông, Ngô z feh joh-ü keh shü-kæn-zông. <sup>24</sup> Keh-lah Ngô teng ng-lah wô-ko, Ng-lah pih-ding si læ ng ze-nyih li-hyiang: ing-we ng-lah ziah feh siang-sing Ngô z *jü*, pih iao si læ ng ze-nyih li-hyiang.”

<sup>21</sup> <u>耶稣</u>再等其拉话：「我去仔，尔拉会寻我，也必定死来尔拉罪孽里向。我去个乌荡尔拉弗能够到。」<sup>22</sup> <u>犹太</u>人就话：「其来的讲，『我去个乌荡尔拉弗能够到，』要防其要自寻死。」<sup>23</sup> <u>耶稣</u>又等其拉话：「尔拉是属于下头个，我是属于上头个，尔拉是属于箇世间上，我是弗属于箇世间上。<sup>24</sup> 箇拉我等尔拉话过，尔拉必定死来尔罪孽里向。因为尔拉若弗相信我是谁，必要死来尔罪孽里向。」

<sup>25</sup> Gyi-lah ziu wô, “Ng z jü?” Yiæ-su teng gyi-lah wô, “Ngô ih-hyiang teng ng-lah wô-go, ziu-z. <sup>26</sup> Ngô *feh-jün* yiu hyü-to kwæn-djôh ng-lah go z-ken hao kông, hao pʽi-bing: dæn-z tsʽa Ngô læ Cü-kwu z jih-we-go, Ngô dzong Gyi sô tʽing-meng-go z-ken læ shü-kæn-zông kông-cʽih-læ.” <sup>27</sup> Gyi-lah feh hyiao-teh Yiæ-su teng gyi-lah kông-go z ts-tin Ah-tia.

<sup>25</sup> 其拉就话：「尔是谁？」<u>耶稣</u>等其拉话：「我一向等尔拉话个，就是。<sup>26</sup> 我弗然有许多关着尔拉个事干好讲，好批评。但是差我来主顾是实惠个，我从其所听闻个事干来世间上讲出来。」<sup>27</sup> 其拉弗晓得<u>耶稣</u>等其拉讲个是指点阿爹。

<sup>28</sup> Yiæ-su yi teng gyi-lah wô, “Ng-lah pô Nying-go Ng-ts di-zông-kyʽi ts-ʽeo we hyiao-teh Ngô z *jü*, *yia* *we* *hyiao-teh* Ngô ih-yiang tu feh-z Zi cʽih cü-i tso-go, z tsiao Ngô Ah-tia kao-hyüing Ngô go, kông keh-sing shih-wô. <sup>29</sup> Tsʽa Ngô læ Cü-kwu teng Ngô dô-kô læ-tong; Ah-tia feh peh Ngô doh-zi læ-tong, ing-we. Ngô djông-djông tso Gyi sô hwun-hyi-go z-ken.”

<sup>28</sup> <u>耶稣</u>又等其拉话：「尔拉把人个儿子提上去之后会晓得我是谁，也会晓得我一样都弗是自出主意做个，是照我阿爹教训我个，讲箇星说话。<sup>29</sup> 差我来主顾等我大家来东，阿爹弗拨我独自来东，因为我常常做其所欢喜个事干。」

<sup>30</sup> Gyi kông keh-sing shih-wô z-ʽeo, yiu hyü-to nying siang-sing Gyi.

<sup>30</sup> 其讲箇星说话时候，有许多人相信其。

<sup>31</sup> Yiæ-su ziu teng keh-sing siang-sing Gyi go Yiu-tʽa nying wô, “Ng-lah ziah-z djông-djông i Ngô-go dao-li, jih-we z Ngô-go meng-du; <sup>32</sup> ziu we hyiao-teh tsing dao-li, tsing dao-li yia we sih-fông ng-lah.”

<sup>31</sup> <u>耶稣</u>就等箇星相信其个<u>犹太</u>人话：「尔拉若是常常依我个道理，实为是我个门徒；<sup>32</sup> 就会晓得真道理，真道理也会释放尔拉。」

<sup>33</sup> Gyi-lah we-teh Gyi wô, “Ah-lah z Üô-pah-lah-hen-go ʽeo-dæ, dzong m-neh tso jü-go nu-boh: Ng dza-we wô, we tso sih-fông-liao-go nying?” <sup>34</sup> Yiæ-su we-teh gyi-lah wô, “Ngô tsing-tsing wô hyiang ng-lah dao, Væn-pah væn-ze-go cü-kwu z ze-go nu-boh. <sup>35</sup> Nu-boh feh-z üong-yün deng læ oh-lô go; tsih-yiu ng-ts z üong-yün deng-tong. <sup>36</sup> Ka-ni, Ng-ts ziah-z sih-fông ng-lah, ng-lah jih-dzæ z sih-fông-liao-go nying. <sup>37</sup> Ngô hyiao-teh ng-lah z Üô-pah-lah-hen-go ʽeo-dæ; dæn-z ng-lah iao-siang long-sah Ngô, ing-we ng-lah-go sing-li Ngô-go dao-li z m-dao-dzing. <sup>38</sup> Ngô læ Ngô Ah-tia u-sen sô kʽen-kyin-ko, læ-tih kông: ng-lah yia læ ng-lah ah-tia u-sen sô kʽen-kyin-ko, læ-tih tso.”

<sup>33</sup> 其拉回答其话：「阿拉是<u>亚伯拉罕</u>个后代，从呒得做谁个奴仆。尔咋会话，会做释放了个人？」<sup>34</sup> <u>耶稣</u>回答其拉话：「我真真话向尔拉道，凡百犯罪个主顾是罪个奴仆。<sup>35</sup> 奴仆弗是永远庉来屋落个，只有儿子是永远庉东。<sup>36</sup> 介呢，儿子若是释放尔拉，尔拉实在是释放了个人。<sup>37</sup> 我晓得尔拉是<u>亚伯拉罕</u>个后代，但是尔拉要想弄煞我，因为尔拉个心里我个道理是呒陶成。<sup>38</sup> 我来我阿爹乌碎所看见过，来的讲。尔拉也来尔拉阿爹乌碎所看见过，来的做。」

<sup>39</sup> Gyi-lah we-teh Gyi wô, “Ah-lah-go ah-tia z Üô-pah-lah-hen.” Yiæ-su teng gyi-lah wô, “Ng-lah ziah z Üô-pah-lah-hen-go ng-nô, tsong we i Üô-pah-lah-hen-go ʽang-we ka tso. <sup>40</sup> Næn-kæn ng-lah iao-siang long-sah Ngô, ziu-z pô Jing-ming u-sen tʽing-læ-go tsing dao-li kông peh ng-lah tʽing go Cü-kwu: Üô-pah-lah-hen bing m̆-teh ka tso-fah. <sup>41</sup> Ng-lah ah-tia-go ʽang-we z ng-lah læ-tih tso.”

<sup>39</sup> 其拉回答其话：「阿拉个阿爹是<u>亚伯拉罕</u>。」<u>耶稣</u>等其拉话：「尔拉若是<u>亚伯拉罕</u>个儿囡，总会依<u>亚伯拉罕</u>个行为介做。<sup>40</sup> 难间尔拉要想弄煞我，就是把神明乌碎听来个真道理讲拨尔拉听个主顾。<u>亚伯拉罕</u>并呒得介做法。<sup>41</sup> 尔拉阿爹个行为是尔拉来的做。」

Gyi-lah teng Gyi wô, “Ah-lah yi feh-z dzong kæn-ying ka sang-go; ah-lah tsih yiu ih-go Ah-tia, ziu-z Jing-ming.”

其拉等其话：「阿拉又弗是从奸淫介生个，阿拉只有一个阿爹，就是神明。」

<sup>42</sup> Yiæ-su teng gyi-lah wô, “Ziah-z Jing-ming z ng-lah Ah-tia, tsong we æ-kying Ngô: ing-we Ngô z cʽih-ü Jing-ming *tao* *shü-kæn-zông* læ; yia feh-z Zi cʽih cü-i læ, z Gyi tsʽa Ngô læ. <sup>43</sup> Ng-lah dza-we feh ming-bah Ngô-go shih-wô ni? Z ing-we feh neng-keo tʽing Ngô dao-li go yün-kwu. <sup>44</sup> Ng-lah z joh-ü mo-kwe *ziu-z* ng-lah ah-tia; yia hwun-hyi i ng-lah ah-tia-go s-yüôh ka tso. Gyi dzong kyʽi-deo z sah-nying-go, feh pao-siu tsing dao-li, ing-we tsing dao-li feh dzeng læ gyi-go sing li-hyiang. Gyi kông hwông-wô, z dzong zi-go sing-siang kông-go: ing-we gyi z shih-hwông-go, yi z shih-hwông cü-kwu-go ah-tia. <sup>45</sup> Ing-we Ngô kông tsing-wô, ng-lah sô-yi feh siang-sing Ngô. <sup>46</sup> Ng-lah-go cong-nyiang jü hao kʽao-jih Ngô yiu ze? Ka-ni, Ngô kông tsing-wô, ng-lah dza-we feh siang-sing Ngô? <sup>47</sup> Joh-ü Jing-ming go cü-kwu we tʽing Jing-ming-go shih-wô: ng-lah sô-yi feh tʽing, ing-we feh-z joh-ü Jing-ming go.”

<sup>42</sup> <u>耶稣</u>等其拉话：「若是神明是尔拉阿爹，总会爱敬我。因为我是出于神明到世间上来；也弗是自出主意来，是其差我来。<sup>43</sup> 尔拉咋会弗明白我个说话呢？是因为弗能够听我道理个缘故。<sup>44</sup> 尔拉是属于魔鬼就是尔拉阿爹，也欢喜依尔拉阿爹个私欲介做。其从起头是杀人个，弗保守真道理，因为真道理弗存来其个心里向。其讲谎话，是从自个心想讲个。因为其是说谎个，又是说谎主顾个阿爹。<sup>45</sup> 因为我讲真话，尔拉所以弗相信我。<sup>46</sup> 尔拉个中央谁好靠实我有罪？介呢，我讲真话，尔拉咋会弗相信我？<sup>47</sup> 属于神明个主顾会听神明个说话。尔拉所以弗听，因为弗是属于神明个。」

<sup>48</sup> Yiu-tʽa nying ing-kyʽi, teng Gyi wô, “Ah-lah læ-tih wô Ng z Sah-mô-li-üô nying yi z jih-mo-go, kyʽi feh-z tsing-go ma?” <sup>49</sup> Yiæ-su we-teh wô, “Ngô feh-z jih-mo-go; Ngô z kying-djong Ngô Ah-tia go, ng-lah feh kying-djong Ngô. <sup>50</sup> Ngô feh tang-sön Zi-go yüong-wô: yiu ih-go Cü-kwu we tang-sön *Ngô* *yüong-wô*, yia we sing *Ngô* ün. <sup>51</sup> Ngô tsing-tsing wô hyiang ng-lah dao, Nying ziah-z pao-siu Ngô-go dao-li, üong-yün feh we kʽen-kyin si.”

<sup>48</sup> <u>犹太</u>人应起，等其话：「阿拉来的话尔是<u>撒玛利亚</u>人又是入魔个，岂弗是真个吗？」<sup>49</sup> <u>耶稣</u>回答话：「我弗是入魔个，我是敬重我阿爹个，尔拉弗敬重我。<sup>50</sup> 我弗打算自个荣华。有一个主顾会打算我荣华，也会申我冤。<sup>51</sup> 我真真话向尔拉道，人若是保守我个道理，永远弗会看见死。」

<sup>52</sup> Yiu-tʽa nying ziu teng Gyi wô, “Næn-kæn ah-lah hyiao-teh Ng z jih-leh-mo-de. Üô-pah-lah-hen yi-kying si-de, keh-sing sin-cü-nying yia *si-de*; Ng tao we wô, ‘Nying ziah pao-siu Ngô-go dao-li, üong-yün feh we kyʽüoh si-go *kwʽu-deo*’. <sup>53</sup> Ng næn-dao do-jü ah-lah tsu-tsong Üô-pah-lah-hen ma? gyi yi-kying si-de, sin-cü-nying yia si-de: Ng Zi sön Zi z soh-go Nying?”

<sup>52</sup> <u>犹太</u>人就等其话：「难间阿拉晓得尔是入勒魔了。<u>亚伯拉罕</u>已经死了，箇星先知人也死了；尔倒会话，『人若保守我个道理，永远弗会吃死个苦头。』<sup>53</sup> 尔难道大如阿拉祖宗<u>亚伯拉罕</u>吗？其已经死了，先知人也死了。尔自算自是啥个人？」

<sup>54</sup> Yiæ-su we-teh wô, “Ngô ziah-z Zi tsʽing-tsæn Zi, Ngô-go tsʽing-tsæn sön-feh-teh tsʽing-tsæn: we tsʽing-tsæn Ngô go Cü-kwu z Ngô Ah-tia, ziu-z ng-lah sô wô z ng-lah-go Jing-ming; <sup>55</sup> ng-lah wa feh nying-teh Gyi, Ngô z hyiao-teh Gyi go: Ngô ziah wô feh hyiao-teh Gyi, yia we ziang ng-lah ka shih-hwông: dæn-z Ngô z hyiao-teh Gyi, yia z pao-siu Gyi-go dao-li. <sup>56</sup> Ng-lah-go tsu-tsong Üô-pah-lah-hen, ing-we *hyiao-teh* iao kʽen-kyin Ngô-go nyih-ts, keh-lah kao-hying: gyi kʽen-kyin-ko, ziu hwun-hyi-de.”

<sup>54</sup> <u>耶稣</u>回答话：「我若是自称赞自，我个称赞算弗得称赞。会称赞我个主顾是我阿爹，就是尔拉所话是尔拉个神明。<sup>55</sup> 尔拉还弗认得其，我是晓得其个。我若话弗晓得其，也会像尔拉介说谎。但是我是晓得其，也是保守其个道理。<sup>56</sup> 尔拉个祖宗<u>亚伯拉罕</u>，因为晓得要看见我个日子，箇拉高兴。其看见过，就欢喜了。」

<sup>57</sup> Yiu-tʽa nying teng Gyi wô, “Ng-go nyin-kyi wa feh tao ng-jih shü, næn-dao kʽen-kyin Üô-pah-lah-hen ko-de ma?” <sup>58</sup> Yiæ-su teng gyi-lah wô, “Ngô tsing-tsing wô hyiang ng-lah dao, Üô-pah-lah-hen feh-zing sang-cʽih yi-zin, Ngô z læ-tong-go.”

<sup>57</sup> <u>犹太</u>人等其话：「尔个年纪还弗到五十岁，难道看见<u>亚伯拉罕</u>过了吗？」<sup>58</sup> <u>耶稣</u>等其拉话：「我真真话向尔拉道，<u>亚伯拉罕</u>弗曾生出以前，我是来东个。」

<sup>59</sup> Gyi-lah ziu do zah-deo iao kʽang Gyi: Yiæ-su bi-ko, læ gyi-lah cong-nyiang tseo-cʽih sing-din, ziu-z-ka kyʽi-de.

<sup>59</sup> 其拉就驮石头要揞其。<u>耶稣</u>避过，来其拉中央走出圣殿，就是介去了。

---

### Iʽe. IX.

*YIÆ-SU* kyʽi-go z-ʽeo, kʽen-kyin ih-go nying z dzong sang-cʽih ziu hah-ngæn-go. <sup>2</sup> Gyi meng-du ziu meng Gyi, wô, “Fu-ts, keh-go nying sang-cʽih ziu hah-ngæn, z jü-go ze? Wa-z gyi-zi-go, wa-z gyi do-nying-go?” <sup>3</sup> Yiæ-su we-teh *gyi-lah* wô, “Yia feh-z gyi-zi-go ze, yia feh-z gyi do-nying-go *ze*; z iao læ gyi sing-zông hyin-cʽih Jing-ming tso-go z-ken læ. <sup>4</sup> *Yin-dzæ* wa z nyih-li, Ngô pih iao tso tsʽa Ngô læ Cü-kwu-go z-ken: yia-tao, tso z-ken feh-læ z-ʽeo, *kwʽa* læ-de. <sup>5</sup> Ngô wa læ shü-kæn-zông læ-tong, z shü-kæn-zông-go Liang-kwông.”

<u>耶稣</u>去个时候，看见一个人是从生出就瞎眼个。<sup>2</sup> 其门徒就问其，话：「夫子，箇个人生出就瞎眼，是谁个罪？还是其自个，还是其大人个？」<sup>3</sup> <u>耶稣</u>回答其拉话：「也弗是其自个罪，也弗是其大人个罪，是要来其身上显出神明做个事干来。<sup>4</sup> 现在还是日里，我必要做差我来主顾个事干。夜到，做事干弗来时候，快来了。<sup>5</sup> 我还来世间上来东，是世间上个亮光。」

<sup>6</sup> Keh-sing shih-wô kông-hao, Gyi tʽu zæn-tʽu læ di-yiang, pô zæn-tʽu diao na-nyi, keh-go na-nyi djô hah-ts-go ngæn-tsing, teng gyi wô, <sup>7</sup> “Ng tao Si-lo-üô dzi-li kyʽi gyiang-gyiang.” (Si-lo-üô ziu-z “tsʽa-læ-go ka ka-shih.) Gyi ziu kyʽi gyiang, cün-læ yi-kying kʽen-kyin-de.

<sup>6</sup> 箇星说话讲好，其吐馋唾来地垟，把馋唾调烂泥，箇个烂泥搽瞎子个眼睛，等其话，<sup>7</sup> 「尔到<u>西罗亚</u>池里去滰滰。」（<u>西罗亚</u>就是「差来个」介解说。）其就去滰，转来已经看见了。

<sup>8</sup> Ling-sô-kô teng su-djông kʽen-kyin gyi z hah-ngæn cü-kwu ziu wô, “Keh kyʽi feh-z zo-leh læ-kæn tʽao-væn cü-kwu ma?” <sup>9</sup> Yiu-teh-go wô, “Z gyi:” yiu-teh-go *wô*, “Siang-mao siang-ziang.” Gyi-zi wô, “Z ngô.” <sup>10</sup> Gyi-lah teng gyi wô, “Ng-go ngæn-tsing dza kʽæ-fah-go?” <sup>11</sup> Gyi we-teh wô, “Yiu ih-go Nying kyiao-leh Yiæ-su, diao-leh na-nyi, djô ngô ngæn-tsing, teng ngô wô, Hao tao Si-lo-üô dzi-li kyʽi gyiang: ngô tseo-kyʽi, ih gyiang ziu kʽen-kyin-de.” <sup>12</sup> Gyi-lah teng gyi wô, “Keh-go Nying ʽah-li læ-kæn?” Gyi wô, “Ngô feh hyiao-teh.”

<sup>8</sup> 邻舍家等素常看见其是瞎眼主顾就话：「箇岂弗是坐勒来间讨饭主顾吗？」<sup>9</sup> 有得个话：「是其。」有得个话：「相貌相像。」其自话：「是我。」<sup>10</sup> 其拉等其话：「尔个眼睛咋开发个？」<sup>11</sup> 其回答话：「有一个人叫勒<u>耶稣</u>，调勒烂泥，搽我眼睛，等我话，好到<u>西罗亚</u>池里去滰。我走去，一滰就看见了。」<sup>12</sup> 其拉等其话：「箇个人何里来间？」其话：「我弗晓得。」

<sup>13</sup> Keh yi-zin z hah-ngæn cü-kwu, gyi-lah ta-leh gyi kyʽi kyin Fah-li-sæ nying. <sup>14</sup> Yiæ-su diao na-nyi kʽæ gyi ngæn-tsing keh nyih z en-sih-nyih. <sup>15</sup> Keh-tsao Fah-li-sæ nying meng gyi dza kʽen-kyin-go. Gyi teng gyi-lah wô, “Gyi pô na-nyi djô læ ngô ngæn-tsing; ngô kyʽi gyiang-gyiang, *næn-kæn* kʽen-kyin-de.” <sup>16</sup> Keh-sing Fah-li-sæ nying yiu-teh-go wô, “Keh-go Nying feh siu en-sih-nyih, feh-z dzong Jing-ming ka læ-go:” yiu-teh-go wô, “Ze-nying dza neng-keo tso keh-cü-ka jing-tsih ni?” gyi-lah ziu dô-kô tsang-leng. <sup>17</sup> Yi teng hah-ts wô, “Gyi kyi-jün kʽæ ng-go ngæn-tsing, ng wô Gyi z dza-go?” Gyi wô, “Gyi z-go sin-cü-nying.”

<sup>13</sup> 箇以前是瞎眼主顾，其拉带勒其去见<u>法利赛</u>人。<sup>14</sup> <u>耶稣</u>调烂泥开其眼睛箇日是安息日。<sup>15</sup> 箇遭<u>法利赛</u>人问其咋看见个。其等其拉话：「其把烂泥搽来我眼睛，我去滰滰，难间看见了。」<sup>16</sup> 箇星<u>法利赛</u>人有得个话：「箇个人弗守安息日，弗是从神明介来个。」有得个话：「罪人咋能够做箇株介神迹呢？」其拉就大家争论。<sup>17</sup> 又等瞎子话：「其既然开尔个眼睛，尔话其是咋个？」其话：「其是个先知人。」

<sup>18</sup> Yiu-tʽa nying feh siang-sing gyi z hah-ts i-liang-go, teng-tao eo gyi do-nying læ, meng gyi-lah wô, <sup>19</sup> “Keh z ng-lah-go ng-ts, ziu-z ng-lah wô sang-cʽih z hah-ngæn go ma? næn-kæn dza kʽen-kyin-go?” <sup>20</sup> Gyi do-nying we-teh gyi-lah, wô, “Keh z ah-lah ng-ts, ah-lah hyiao-teh-go; gyi sang-cʽih z hah-ngæn, *ah-lah* *yia* *hyiao-teh-go*: <sup>21</sup> gyi næn-kæn dza kʽen-kyin-go ah-lah feh hyiao-teh, jü kʽæ gyi ngæn-tsing ah-lah yia feh hyiao-teh: gyi yi-kying dzing-nying-tsiang-da, ng-lah hao kyʽi meng gyi; gyi-zi-go z-ken zi we wô-go.”

<sup>18</sup> <u>犹太</u>人弗相信其是瞎子医亮个，等到讴其大人来，问其拉话，<sup>19</sup> 「箇是尔拉个儿子，就是尔拉话生出是瞎眼个吗？难间咋看见个？」<sup>20</sup> 其大人回答其拉，话：「箇是阿拉儿子，阿拉晓得个，其生出是瞎眼，阿拉也晓得个。<sup>21</sup> 其难间咋看见个阿拉弗晓得，谁开其眼睛阿拉也弗晓得。其已经成人长大，尔拉好去问其，其自个事干自会话个。」

<sup>22</sup> Gyi do-nying kông keh-go shih-wô, z we-leh pʽô Yiu-tʽa nying: ing-we Yiu-tʽa nying yi-kying iah-hao, jü-ko yiu nying nying-djôh Yiæ-su z Kyi-toh, pih iao ken-cʽih jü-we-dông. <sup>23</sup> Keh-lah gyi do-nying wô, “Gyi yi-kying dzing-nying-tsiang-da, hao kyʽi meng gyi-zi.”

<sup>22</sup> 其大人讲箇个说话，是为了怕<u>犹太</u>人。因为<u>犹太</u>人已经约好，如果有人认着<u>耶稣</u>是<u>基督</u>，必要赶出聚会堂。<sup>23</sup> 箇拉其大人话：「其已经成人长大，好去问其自。」

<sup>24</sup> *Fah-li-sæ* *nying* yi eo keh zin-deo z hah-ngæn cü-kwu læ, teng gyi wô, “Ng hao kwe yüong-wô peh Jing-ming; ah-lah hyiao-teh keh-go Nying z ze-nying.” <sup>25</sup> Gyi we-teh wô, “Gyi z ze-nying feh-z ze-nying, ngô feh hyiao-teh: ngô z-go hah-ts, næn-kæn we kʽen-kyin, keh ih-yiang z ngô hyiao-teh-go.”

<sup>24</sup> <u>法利赛</u>人又讴箇前头是瞎眼主顾来，等其话：「尔好归荣华拨神明，阿拉晓得箇个人是罪人。」<sup>25</sup> 其回答话：「其是罪人弗是罪人，我弗晓得。我是个瞎子，难间会看见，箇一样是我晓得个。」

<sup>26</sup> Gyi-lah yi teng gyi wô, “Gyi teng ng tso-soh-go z-ken? Dza kʽæ ng-go ngæn-tsing?” <sup>27</sup> Gyi we-teh gyi-lah wô, “Ngô yi-kying teng ng-lah wô-ko, ng-lah feh tʽing: dza-we iao tsæ tʽing-meng ni? Næn-dao ng-lah yia iao tso Gyi-go meng-du?”

<sup>26</sup> 其拉又等其话：「其等尔做啥个事干？咋开尔个眼睛？」<sup>27</sup> 其回答其拉话：「我已经等尔拉话过，尔拉弗听。咋会要再听闻呢？难道尔拉也要做其个门徒？」

<sup>28</sup> Gyi-lah ziu zôh-mô gyi, wô, “Ng z Gyi-go meng-du; ah-lah z Mo-si-go meng-du. <sup>29</sup> Jing-ming kông peh Mo-si tʽing, z ah-lah hyiao-teh-go: dæn-z keh-go Nying z ʽah-li læ ah-lah feh hyiao-teh.”

<sup>28</sup> 其拉就𧮙骂其，话：「尔是其个门徒，阿拉是<u>摩西</u>个门徒。<sup>29</sup> 神明讲拨<u>摩西</u>听，是阿拉晓得个。但是箇个人是何里来阿拉弗晓得。」

<sup>30</sup> Gyi we-teh gyi-lah wô, “Gyi we kʽæ ngô-go ngæn-tsing, ng-lah wa feh hyiao-teh Gyi z ʽah-li læ-go, keh tao hyi-gyi-go! <sup>31</sup> Ah-lah hyiao-teh Jing-ming z feh tʽing ze-nying-go *tao-kao*; ziah-z nying yiu gyin-sing, i Gyi-go ts-i tso, z we tʽing gyi. <sup>32</sup> Dzong kʽæ-bih yi-læ m̆-teh tʽing-meng yiu nying kʽæ sang-dzing hah-ts-go ngæn-tsing. <sup>33</sup> Keh-go Nying ziah feh-z dzong Jing-ming ka læ, Gyi ih-ngæn tu feh neng-keo tso.” <sup>34</sup> Gyi-lah ing-kyʽi, wô, “Ng ʽo-jün z ze-nyih li-hyiang sang-cʽih-læ-go, wa iao kao-hyüing ah-lah ma?” Ziu <sup>\[1\]</sup>ken gyi cʽih.

<sup>30</sup> 其回答其拉话：「其会开我个眼睛，尔拉还弗晓得其是何里来个，箇倒稀奇个！<sup>31</sup> 阿拉晓得神明是弗听罪人个祷告，若是人有虔心，依其个旨意做，是会听其。<sup>32</sup> 从开辟以来呒得听闻有人开生成瞎子个眼睛。<sup>33</sup> 箇个人若弗是从神明介来，其一眼都弗能够做。」<sup>34</sup> 其拉应起，话：「尔和然是罪孽里向生出来个，还要教训阿拉吗？」就赶其出<sup>\[1\]</sup>。

<sup>\[1\] *ʽÔh* *wô*, ken-cʽih jü-we-dông: Kʽen Iʽe. 10. 或话，赶出聚会堂。看 Iʽe. 10。（原注）</sup>

<sup>35</sup> YIÆ-SU tʽing-meng gyi peh gyi-lah ken-cʽih-de; ziu zing-djôh gyi, teng gyi wô, “Ng siang-sing Jing-ming-go Ng-ts feh?” <sup>36</sup> Gyi we-teh wô, “Cü, jü z *Jing-ming-go* *Ng-ts*, hao peh ngô siang-sing Gyi?” <sup>37</sup> Yiæ-su teng gyi wô, “Ng yi-kying kʽen-kyin Gyi de; teng ng læ-tong kông-go Cü-kwu ziu-z.” <sup>38</sup> Gyi wô, “Cü, ngô siang-sing-de.” *Ze-siu* ziu pa Gyi.

<sup>35</sup> <u>耶稣</u>听闻其拨其拉赶出了，就寻着其，等其话：「尔相信神明个儿子弗？」<sup>36</sup> 其回答话：「主，谁是神明个儿子，好拨我相信其？」<sup>37</sup> <u>耶稣</u>等其话：「尔已经看见其了，等尔来东讲个主顾就是。」<sup>38</sup> 其话：「主，我相信了。」随手就拜其。

<sup>39</sup> Yiæ-su wô, “Ngô we-leh pʽun-tön-go z-ken tao keh shü-kæn-zông læ, s-teh m̆-teh kʽen-kyin-go cü-kwu we kʽen-kyin, kʽen-kyin-go cü-kwu *fæn-cün* we tso hah-ts.”

<sup>39</sup> <u>耶稣</u>话：「我为了判断个事干到箇世间上来，使得呒得看见个主顾会看见，看见个主顾反转会做瞎子。」

<sup>40</sup> Yiu kyi-go Fah-li-sæ nying bông-pin læ-tong-go, tʽing-meng keh-go shih-wô, ziu teng Gyi wô, “Næn-dao ah-lah yia z hah-ts ma?” <sup>41</sup> Yiæ-su teng gyi-lah wô, “Ng-lah ziah z hah-ts, feh we yiu ze: næn-kæn ng-lah wô kʽen-kyin-go; keh-lah ng-lah-go ze dzing-gyiu læ-tih.

<sup>40</sup> 有几个<u>法利赛</u>人旁边来东个，听闻箇个说话，就等其话：「难道阿拉也是瞎子吗？」<sup>41</sup> <u>耶稣</u>等其拉话：「尔拉若是瞎子，弗会有罪。难间尔拉话看见个，箇拉尔拉个罪仍旧来的。」

---

### Iʽe. X.

“Ngô tsing-tsing wô hyiang ng-lah dao, Feh dzong gyi meng ka tseo-tsing yiang-gyin-li, dzong bih-cʽü ka tʽiao-tsing-kyʽi cü-kwu, z-go zeh-nying gyiang-dao. <sup>2</sup> Dzong meng-li ka tseo-tsing-kyʽi cü-kwu z kʽen-yiang-go nying. <sup>3</sup> Kwun-meng-go we kʽæ *meng* peh gyi; yiang we tʽing-cʽih gyi sing-ing; gyi yia we eo zi-go yiang-go ming-z, ling gyi-lah cʽih. <sup>4</sup> Zi-go yiang fông-cʽih-ts, gyi-zi tseo læ zin-deo; keh-sing yiang, ing-we nying-teh gyi-go sing-ing, tu keng-djôh gyi: <sup>5</sup> feh we keng-djôh sang-deo nying, tsih we to-bi gyi; ing-we feh nying-teh sang-deo nying-go sing-ing.” <sup>6</sup> Yiæ-su kông keh-go pi-fông peh gyi-lah tʽing: gyi-lah feh hyiao-teh Gyi læ-tih kông-go z dza-go.

「我真真话向尔拉道，弗从其门介走进羊圈里，从别处介跳进去主顾，是个贼人强盗。<sup>2</sup> 从门里介走进去主顾是看羊个人。<sup>3</sup> 管门个会开门拨其，羊会听出其声音，其也会讴自个羊个名字，领其拉出。<sup>4</sup> 自个羊放出仔，其自走来前头，箇星羊，因为认得其个声音，都跟着其。<sup>5</sup> 弗会跟着生头人，只会躲避其，因为弗认得生头人个声音。」<sup>6</sup> <u>耶稣</u>讲箇个比方拨其拉听。其拉弗晓得其来的讲个是咋个。

<sup>7</sup> Yiæ-su yi teng gyi-lah wô, “Ngô tsing-tsing wô hyiang ng-lah dao, Ngô ziu-z yiang-go Meng. <sup>8</sup> Væn-pah sin-jü Ngô læ-go cü-kwu, tu z zeh-nying gyiang-dao: yiang z feh tʽing gyi-lah. <sup>9</sup> Ngô z-go Meng: væn-pah dzong Ngô ka tseo-tsing-go, we teh-djôh kyiu, yia hao tsing-tsing-cʽih-cʽih, teh-djôh tsʽing-tsʽao. <sup>10</sup> Zeh z tæn-tsih tʽeo-dao, sah-loh, tsʽao-mih læ-go: Ngô læ, z s-teh *yiang* yiu weh-ming, ping-tsʽia weh-zông kô weh.

<sup>7</sup> <u>耶稣</u>又等其拉话：「我真真话向尔拉道，我就是羊个门。<sup>8</sup> 凡百先如我来个主顾，都是贼人强盗。羊是弗听其拉。<sup>9</sup> 我是个门。凡百从我介走进个，会得着救，也好进进出出，得着青草。<sup>10</sup> 贼是单只偷盗，杀戮，抄灭来个。我来，是使得羊有活命，并且活上加活。

<sup>11</sup> “Ngô z keh ting hao kʽen-yiang-go Nying: keh ting hao kʽen-yiang-go Cü-kwu we tʽi keh-sing yiang sô-cʽih Zi-go sing-ming. <sup>12</sup> Feh-z kʽen-yiang cü-kwu, yiang yia feh-z gyi-zi-go, z-go kwu-læ-go yüong-nying, gyi kʽen-kyin za-lông ih læ, we kyʽi-diao yiang, dao-tseo; za-lông ziu we tʽa yiang kyʽüoh, pô ʽo-dziao tu ken-sæn. <sup>13</sup> Kwu-læ-go nying we dao-tseo; ing-we gyi z kwu-læ-go, yia feh kwu-djôh yiang. <sup>14</sup> Ngô z keh ting hao kʽen-yiang-go Nying: Ngô z nying-teh Zi-go *yiang*, Ngô-go *yiang* yia nying-teh Ngô; <sup>15</sup> tsing-ziang Ah-tia nying-teh Ngô, Ngô nying-teh Ah-tia ka: ping-tsʽia Ngô we tʽi keh-sing yiang sô-cʽih Zi-go sing-ming. <sup>16</sup> Ngô wa yiu yiang, z feh læ dông-deo yiang-gyin-li; keh-sing Ngô yia kyʽiah-leh ling gyi læ, gyi-lah yia we tʽing Ngô-go sing-ing; tsiang-læ we tso ih-dziao-sang, ih-go kʽen-yiang-go Nying. <sup>17</sup> Ah-tia sô-yi æ-sih Ngô, z ing-we Ngô sô-cʽih Zi-go sing-ming, s-teh Ngô hao voh gyi cün-læ. <sup>18</sup> Ngô-go sing-ming m-nying we deh-leh-kyʽi, z Ngô-zi sô-cʽih-go. Ngô yiu sô-cʽih sing-ming go neng-ken, yia yiu voh gyi cün-læ-go neng-ken. Keh-go ʽao-ling z Ngô dzong Ah-tia ka tsih-djôh-go.”

<sup>11</sup> 「我是箇顶好看羊个人。箇顶好看羊个主顾会替箇星羊舍出自个性命。<sup>12</sup> 弗是看羊主顾，羊也弗是其自个，是个雇来个佣人，其看见豺狼一来，会弃掉羊，逃走，豺狼就会拖羊吃，把和潮都赶散。<sup>13</sup> 雇来个人会逃走，因为其是雇来个，也弗顾着羊。<sup>14</sup> 我是箇顶好看羊个人。我是认得自个羊，我个羊也认得我，<sup>15</sup> 正像阿爹认得我，我认得阿爹介。并且我会替箇星羊舍出自个性命。<sup>16</sup> 我还有羊，是弗来荡头羊圈里，箇星我也却勒领其来，其拉也会听我个声音，将来会做一潮生，一个看羊个人。<sup>17</sup> 阿爹所以爱惜我，是因为我舍出自个性命，使得我好复其转来。<sup>18</sup> 我个性命呒人会夺勒去，是我自舍出个。我有舍出性命个能干，也有复其转来个能干。箇个号令是我从阿爹介接着个。」

<sup>19</sup> We-leh keh-sing shih-wô Yiu-tʽa nying yi tsang-leng. <sup>20</sup> Nen-cong yiu hyü-to nying wô, “Gyi z kyü vu-tih-de, yi fah-tin-go; dza-we kyʽi tʽing Gyi?” <sup>21</sup> Yiu-teh-go wô, “Keh feh-z kyü vu-tih go shih-wô: kyü næn-dao we kʽæ hah-ts-go ngæn-tsing ma?”

<sup>19</sup> 为了箇星说话<u>犹太</u>人又争论。<sup>20</sup> 内中有许多人话：「其是鬼附的了，又发癫个，咋会去听其？」<sup>21</sup> 有得个话：「箇弗是鬼附的个说话。鬼难道会开瞎子个眼睛吗？」

<sup>22</sup> YIÆ-LU-SAH-LENG Siu-din tsih-kʽeng, z-ʽeo tong-tʽin, <sup>23</sup> Yiæ-su læ sing-din, Sô-lo-meng-go lông-oh-li, læ-kæn tseo. <sup>24</sup> Yiu-tʽa nying ziu yü-long-læ, teng Gyi wô, “Ng iao long-leh ah-lah sing-kwô-liang-dziang tao kyi-z? Ng ziah z Kyi-toh, hao ming-tông-tông wô hyiang ah-lah dao.”

<sup>22</sup> <u>耶路撒冷</u>修殿节肯，时候冬天，<sup>23</sup> <u>耶稣</u>来圣殿，<u>所罗门</u>个廊屋里，来间走。<sup>24</sup> <u>犹太</u>人就围拢来，等其话：「尔要弄勒阿拉心挂两肠到几时？尔若是<u>基督</u>，好明当当话向阿拉道。」

<sup>25</sup> Yiæ-su we-teh gyi-lah wô, “Ngô yi-kying teng ng-lah wô-ko, ng-lah feh siang-sing. Ngô kʽao-djôh Ngô Ah-tia-go ming-deo sô tso-go z-ken, keh-sing z tso Ngô-go te-tsing: <sup>26</sup> dæn-z ng-lah feh siang-sing, ing-we feh-z Ngô-go yiang, ziang Ngô teng ng-lah sô wô ka. <sup>27</sup> Ngô-go yiang we tʽing Ngô-go sing-ing, Ngô nying-teh gyi-lah, gyi-lah yia keng-djôh Ngô; <sup>28</sup> Ngô s-peh gyi-lah üong-yün weh-ming, gyi-lah üong-yün feh we mih-diao, dzong Ngô-go siu-li yia m-nying neng-keo deh-leh-kyʽi. <sup>29</sup> Keh s *yiang* peh Ngô go Ah-tia z pi væn-pah wa do; dzong Ngô Ah-tia siu-li m-nying neng-keo deh-leh-kyʽi. <sup>30</sup> Ngô teng Ah-tia z ih-ko-sang.”

<sup>25</sup> <u>耶稣</u>回答其拉话：「我已经等尔拉话过，尔拉弗相信。我靠着我阿爹个名头所做个事干，箇星是做我个对证。<sup>26</sup> 但是尔拉弗相信，因为弗是我个羊，像我等尔拉所话介。<sup>27</sup> 我个羊会听我个声音，我认得其拉，其拉也跟着我，<sup>28</sup> 我赐拨其拉永远活命，其拉永远弗会灭掉，从我个手里也呒人能够夺勒去。<sup>29</sup> 箇赐羊拨我个阿爹是比凡百还大，从我阿爹手里呒人能够夺勒去。<sup>30</sup> 我等阿爹是一个生。」

<sup>31</sup> Keh-tsao Yiu-tʽa nying yi do zah-deo iao kʽang Gyi. <sup>32</sup> Yiæ-su we-teh gyi-lah wô, “Ngô vong Ah-tia-go ʽao-ling tso hyü-to hao z-ken peh ng-lah kʽen ko; ng-lah we-leh ʽah-li ih-yiang do-leh zah-deo iao kʽang Ngô?” <sup>33</sup> Yiu-tʽa nying we-teh Gyi wô, “Ah-lah do zah-deo kʽang Ng, feh-z we-leh hao z-ken; z we-leh sih-doh-go shih-wô; ing-we Ng z-go nying, we Zi sön Zi z Jing-ming.” <sup>34</sup> Yiæ-su we-teh gyi-lah wô, “Ng-lah lih-fah *shü-li* kyʽi feh-z sia-tih wô, ‘Ngô eo ng-lah z jing-ming?’ \[S. 82. 6.\] <sup>35</sup> Keh-sing tsih-djôh Jing-ming-go ʽao-ling cü-kwu ziah eo gyi-lah z jing-ming, (ping-tsʽia Sing-shü-go shih-wô z tsʽah-feh-diao-go,) <sup>36</sup> *ʽo-hwông* Ah-tia sô tseng-kyʽi, tsʽa tao shü-kæn-zông læ-go Cü-kwu, Zi wô, ‘Ngô z Jing-ming-go Ng-ts; ng-lah dza-we wô Ngô z kông sih-doh shih-wô ni? <sup>37</sup> Ngô ziah-z feh tso Ah-tia-go z-ken, hao-vong siang-sing Ngô: <sup>38</sup> ziah-z læ-tih tso, ng-lah ziu-z feh siang-sing Ngô, yia kæ siang-sing keh-sing z-ken; peh ng-lah hao hyiao-teh hao siang-sing, Ah-tia z dzæ-ü Ngô, Ngô z dzæ-ü Ah-tia.”

<sup>31</sup> 箇遭<u>犹太</u>人又驮石头要揞其。<sup>32</sup> <u>耶稣</u>回答其拉话：「我奉阿爹个号令做许多好事干拨尔拉看过，尔拉为了何里一样驮勒石头要揞我？」<sup>33</sup> <u>犹太</u>人回答其话：「阿拉驮石头揞尔，弗是为了好事干，是为了亵渎个说话，因为尔是个人，会自算自是神明。」<sup>34</sup> <u>耶稣</u>回答其拉话：「尔拉律法书里岂弗是写的话，『我讴尔拉是神明？』\[S. 82. 6.\] <sup>35</sup> 箇星接着神明个号令主顾若讴其拉是神明，（并且圣书个说话是拆弗掉个，）<sup>36</sup> 何况阿爹所尊起，差到世间上来个主顾，自话，『我是神明个儿子，』尔拉咋会话我是讲亵渎说话呢？<sup>37</sup> 我若是弗做阿爹个事干，好甮相信我。<sup>38</sup> 若是来的做，尔拉就是弗相信我，也该相信箇星事干，拨尔拉好晓得好相信，阿爹是在于我，我是在于阿爹。」

<sup>39</sup> Keh-tsao gyi-lah yi iao-siang kʽô Gyi; *Yiæ-su* tʽeh-cʽih gyi-lah siu-li, kyʽi-de.

<sup>39</sup> 箇遭其拉又要想抲其，<u>耶稣</u>脱出其拉手里，去了。

<sup>40</sup> Gyi yi tao Iah-dæn ʽo-nga, Iah-ʽen ʽang si-li kyʽi-deo go di-fông; læ keh-deo deng-lôh. <sup>41</sup> Yiu hyü-to nying tao Gyi u-sen læ, ziu wô, “Iah-ʽen ih-yiang jing-tsih tu m-neh tso-ko: tsih-yiu Iah-ʽen kông-tao keh-go Nying shih-wô kyü-tang-kyü tu z jih-we-go.” <sup>42</sup> Læ keh-deo ziu yiu hyü-to nying siang-sing Gyi.

<sup>40</sup> 其又到<u>约但</u>河外，<u>约翰</u>行洗礼起头个地方，来箇头庉落。<sup>41</sup> 有许多人到其乌碎来，就话：「<u>约翰</u>一样神迹都呒得做过。只有<u>约翰</u>讲到箇个人说话句打句都是实惠个。」<sup>42</sup> 来箇头就有许多人相信其。

---

### Iʽe. XI.

YIU ih-go nying sang bing, *ming-z* *kyiao-leh* Lah-sah-lu, z cʽih læ Pah-da-nyi, ziu-z Mô-li-üô teng Mô-li-üô tsi-me Mô-da-go hyiang-tsʽeng. <sup>2</sup> (Ziu-z do hyiang-yiu djô-djô Cü *Yiæ-su*, pô zi-go deo-fah kʽa-kʽa Gyi-go kyiah keh-go Mô-li-üô, z gyi-go hyüong-di Lah-sah-lu sang-bing-kæn.) <sup>3</sup> Keh liang tsi-me ziu tsʽa nying kyʽi kyin Yiæ-su, z-ka wô, “Cü, Ng sô æ-sih-go cü-kwu yiu bing.”

有一个人生病，名字叫勒<u>拉撒路</u>，是出来<u>伯大尼</u>，就是<u>马利亚</u>等<u>马利亚</u>姊妹<u>马大</u>个乡村。<sup>2</sup> （就是驮香油搽搽主<u>耶稣</u>，把自个头发揩揩其个脚箇个<u>马利亚</u>，是其个兄弟<u>拉撒路</u>生病间。）<sup>3</sup> 箇两姊妹就差人去见<u>耶稣</u>，是介话：「主，尔所爱惜个主顾有病。」

<sup>4</sup> Yiæ-su tʽing-meng, ziu wô, “Keh-go bing feh-z zing-ts-ü si, z we-leh Jing-ming-go yüong-wô, s-teh Jing-ming-go Ng-ts we-leh keh-go bing hao teh-djôh yüong-wô.”

<sup>4</sup> <u>耶稣</u>听闻，就话：「箇个病弗是甚至于死，是为了神明个荣华，使得神明个儿子为了箇个病好得着荣华。」

<sup>5</sup> Yiæ-su æ-sih Mô-da, teng gyi tsi-me, teng Lah-sah-lu.

<sup>5</sup> <u>耶稣</u>爱惜<u>马大</u>，等其姊妹，等<u>拉撒路</u>。

<sup>6</sup> Kyi-jün tʽing-meng gyi yiu bing, ziu læ keh-deo deng-zông liang nyih: <sup>7</sup> ʽeo-deo teng meng-du wô, “Ah-lah tsæ hao tao Yiu-tʽa di-fông kyʽi.” <sup>8</sup> Meng-du teng Gyi wô, “Fu-ts, gying-læ Yiu-tʽa nying iao-siang do zah-deo kʽang Ng, Ng wa iao tao keh-deo kyʽi ma?” <sup>9</sup> Yiæ-su we-teh wô, “Nyih-li kyʽi feh-z yiu jih-nyi tin-cong ma? nying ziah-z nyih-li læ-kæn tseo, feh we pæn-tih, ing-we kʽen-kyin shü-kæn-zông-go liang-kwông: <sup>10</sup> ziah-z yia-tao læ-kæn tseo, z we pæn-tih, ing-we gyi m̆-teh liang-kwông.”

<sup>6</sup> 既然听闻其有病，就来箇头庉上两日。<sup>7</sup> 后头等门徒话：「阿拉再好到<u>犹太</u>地方去。」<sup>8</sup> 门徒等其话：「夫子，近来<u>犹太</u>人要想驮石头揞尔，尔还要到箇头去吗？」<sup>9</sup> <u>耶稣</u>回答话：「日里岂弗是有十二点钟吗？人若是日里来间走，弗会𢲔跌，因为看见世间上个亮光。<sup>10</sup> 若是夜到来间走，是会𢲔跌，因为其呒得亮光。」

<sup>11</sup> Keh-go shih-wô kông-hao, ʽeo-deo teng gyi-lah wô, “Ah-lah beng-yiu Lah-sah-lu kwʽeng-joh-de; Ngô kyʽi eo gyi diao-kao.” <sup>12</sup> Meng-du wô, “Cü, gyi ziah-z kwʽeng-joh, tao we hao-gyi.” <sup>13</sup> Yiæ-su-go shih-wô z ts-tin gyi si: gyi-lah dao-z wô en-en-jün-jün kwʽeng-joh-kæn. <sup>14</sup> Keh-tsao Yiæ-su ming-tông-tông teng gyi-lah wô, “Lah-sah-lu z si-de. <sup>15</sup> We-leh ng-lah-go yün-kwu Ngô hwun-hyi feh læ keh-deo, s-teh ng-lah hao siang-sing. Næn-kæn, ah-lah hao tao gyi u-dông kyʽi.” <sup>16</sup> To-mô, kyiao-leh Ti-tʽu-mô, ziu teng dong-de meng-du wô, “Ah-lah yia hao kyʽi, teng Gyi dô-kô si.”

<sup>11</sup> 箇个说话讲好，后头等其拉话：「阿拉朋友<u>拉撒路</u>困熟了。我去讴其调觉。」<sup>12</sup> 门徒话：「主，其若是困熟，倒会好其。」<sup>13</sup> <u>耶稣</u>个说话是指点其死。其拉道是话安安然然困熟间。<sup>14</sup> 箇遭<u>耶稣</u>明当当等其拉话：「<u>拉撒路</u>是死了。<sup>15</sup> 为了尔拉个缘故我欢喜弗来箇头，使得尔拉好相信。难间，阿拉好到其乌荡去。」<sup>16</sup> <u>多马</u>，叫勒<u>低土马</u>，就等同队门徒话：「阿拉也好去，等其大家死。」

<sup>17</sup> Yiæ-su tao-leh keh-deo, gyi læ veng-mo-li yi-kying s nyih de. <sup>18</sup> Keh Pah-da-nyi z teng Yiæ-lu-sah-leng siang-gying, da-iah tsʽô loh-li lu: <sup>19</sup> yiu hyü-to Yiu-tʽa nying tao Mô-da teng Mô-li-üô u-dông læ-kæn, we-leh gyi-lah hyüong-di-go z-ken iao en-w̆e gyi. <sup>20</sup> Mô-da tʽing-meng Yiæ-su læ-de, ziu kyʽi nying-tsih Gyi: Mô-li-üô dzing-gyiu oh-li zo-kæn.

<sup>17</sup> <u>耶稣</u>到了箇头，其来坟墓里已经四日了。<sup>18</sup> 箇<u>伯大尼</u>是等<u>耶路撒冷</u>相近，大约差六里路。<sup>19</sup> 有许多<u>犹太</u>人到<u>马大</u>等<u>马利亚</u>乌荡来间，为了其拉兄弟个事干要安慰其。<sup>20</sup> <u>马大</u>听闻<u>耶稣</u>来了，就去迎接其。<u>马利亚</u>仍旧屋里坐间。

<sup>21</sup> Mô-da teng Yiæ-su wô, “Cü, Ng ziah-z dông-deo læ-tong, ngô-go hyüong-di ve si-go. <sup>22</sup> Dæn-z ngô hyiao-teh, Ng ziu-z næn-kæn ze-bin iao gyiu Jing-ming soh-si, Jing-ming tu we s-peh Ng.” <sup>23</sup> Yiæ-su teng gyi wô, “Ng-go hyüong-di we tsæ bô-kyʽi-læ.” <sup>24</sup> Mô-da teng Gyi wô, “Ngô hyiao-teh tao mah-go nyih-ts weh-cün-læ z-ʽeo gyi we bô-kyʽi-læ.” <sup>25</sup> Yiæ-su teng gyi wô, “Tsæ bô-kyʽi-læ, teng weh-ming, ziu-z Ngô: siang-sing Ngô cü-kwu, ziu-z si, yi we weh-go; <sup>26</sup> væn-pah weh-tong-go, siang-sing Ngô cü-kwu, üong-yün feh we si. Keh-go *shih-wô* ng siang-sing feh?” <sup>27</sup> *Mô-da* teng Gyi wô, “Cü, z-go: ngô siang-sing Ng z Kyi-toh, Jing-ming-go Ng-ts, tông-kæ tao shü-kæn-zông læ go Cü-kwu.”

<sup>21</sup> <u>马大</u>等<u>耶稣</u>话：「主，尔若是荡头来东，我个兄弟𫧃死个。<sup>22</sup> 但是我晓得，尔就是难间随便要求神明啥西，神明都会赐拨尔。」<sup>23</sup> <u>耶稣</u>等其话：「尔个兄弟会再爬起来。」<sup>24</sup> <u>马大</u>等其话：「我晓得到末个日子活转来时候其会爬起来。」<sup>25</sup> <u>耶稣</u>等其话：「再爬起来，等活命，就是我。相信我主顾，就是死，又会活个。<sup>26</sup> 凡百活东个，相信我主顾，永远弗会死。箇个说话尔相信弗？」<sup>27</sup> <u>马大</u>等其话：「主，是个。我相信尔是<u>基督</u>，神明个儿子，当该到世间上来个主顾。」

<sup>28</sup> Keh-sing shih-wô kông-hao, ziu kyʽi tʽeo-bun eo gyi-go tsi-me Mô-li-üô, z-ka wô, “Sin-sang læ-de, læ-kæn eo ng.” <sup>29</sup> Mô-li-üô ih tʽing-meng, kwʽa-kwʽa lih-kyʽi-læ, ziu tao Yiæ-su u-sen kyʽi. <sup>30</sup> Keh-go z-ʽeo Yiæ-su wa m-neh tseo-tsing hyiang-tsʽeng, wa læ Mô-da nying-tsih Gyi go u-dông læ-kæn. <sup>31</sup> Keh-sing teng Mô-li-üô dô-kô læ oh-lô læ-tih en-w̆e gyi go Yiu-tʽa nying, kʽen-kyin Mô-li-üô kwʽa-kwʽa lih-kyʽi-læ tseo-cʽih-kyʽi, ziu keng-leh kyʽi, z-ka wô, “Gyi tao veng-deo kyʽi kʽoh kyʽi.”

<sup>28</sup> 箇星说话讲好，就去偷伴讴其个姊妹<u>马利亚</u>，是介话：「先生来了，来间讴尔。」<sup>29</sup> <u>马利亚</u>一听闻，快快立起来，就到<u>耶稣</u>乌碎去。<sup>30</sup> 箇个时候<u>耶稣</u>还呒得走进乡村，还来<u>马大</u>迎接其个乌荡来间。<sup>31</sup> 箇星等<u>马利亚</u>大家来屋落来的安慰其个<u>犹太</u>人，看见<u>马利亚</u>快快立起来走出去，就跟勒去，是介话：「其到坟头去哭去。」

<sup>32</sup> Mô-li-üô tseo tao Yiæ-su u-sen, ih kʽen-kyin ziu pʽoh-tao Gyi-go kyiah-ʽô, z-ka wô, “Cü, Ng ziah-z dông-deo læ-tong, ngô-go hyüong-di ve si-go.” <sup>33</sup> Yiæ-su kʽen-kyin Mô-li-üô læ-tih kʽoh, wa-yiu dong-de læ-go Yiu-tʽa nying yia læ-tih kʽoh, ziu sông-sing-siang næn-ko, z-ka wô, <sup>34</sup> “Ng-lah en gyi læ ʽah-li?” Gyi-lah wô, “Cü, læ kʽen.” <sup>35</sup> Yiæ-su ngæn-li cʽih-de. <sup>36</sup> Yiu-tʽa nying ziu wô, “Tsʽia-kʽen Gyi dza-go æ-sih gyi.” <sup>37</sup> Nen-cong yiu-teh-go wô, “Gyi z we kʽæ hah-ts-go ngæn-tsing, næn-dao feh neng-keo s-teh keh-go nying feh si ma?”

<sup>32</sup> <u>马利亚</u>走到<u>耶稣</u>乌碎，一看见就扑倒其个脚下，是介话：「主，尔若是荡头来东，我个兄弟𫧃死个。」<sup>33</sup> <u>耶稣</u>看见<u>马利亚</u>来的哭，还有同队来个<u>犹太</u>人也来的哭，就伤心相难过，是介话，<sup>34</sup> 「尔拉安其来何里？」其拉话：「主，来看。」<sup>35</sup> <u>耶稣</u>眼泪出了。<sup>36</sup> <u>犹太</u>人就话：「且看其咋个爱惜其。」<sup>37</sup> 内中有得个话：「其是会开瞎子个眼睛，难道弗能够使得箇个人弗死吗？」

<sup>38</sup> Yiæ-su yi sông-sing-siang, tseo tao veng-deo. *Veng* z-go di-yüih, yiu ih-kwʽe zah-deo kæ-kæn. <sup>39</sup> Yiæ-su wô, “Zah-deo do-ko-ts.” Si-go cü-kwu tsi-me Mô-da teng Gyi wô, “Cü, yi-kying yiu kyʽi-mi; ing-we yiu s nyih de.” <sup>40</sup> Yiæ-su teng gyi wô, “Ngô næn-dao m-neh teng ng wô-ko, ng ziah-z siang-sing, we kʽen-kyin Jing-ming-go yüong-wô?” <sup>41</sup> Gyi-lah ziu do-ko si-nying tsông-kæn u-sen keh-kwʽe zah-deo.

<sup>38</sup> <u>耶稣</u>又伤心相，走到坟头。坟是个地穴，有一块石头盖间。<sup>39</sup> <u>耶稣</u>话：「石头驮过仔。」死个主顾姊妹<u>马大</u>等其话：「主，已经有气味。因为有四日了。」<sup>40</sup> <u>耶稣</u>等其话：「我难道呒得等尔话过，尔若是相信，会看见神明个荣华？」<sup>41</sup> 其拉就驮过死人葬间乌碎箇块石头。

Yiæ-su ngæn-tsing dæ-kyʽi, z-ka wô, “Ah-tia, Ng kyi-jün tʽing Ngô, Ngô zia-zia Ng. <sup>42</sup> Ngô hyiao-teh Ng z-djông tʽing Ngô; peh-ko we-leh dön-kyʽün lih-tong keh-dziao nying ka kông, hao peh gyi-lah siang-sing z Ng tsʽa Ngô læ-go.” <sup>43</sup> Keh-sing shih-wô kông-hao, ziu do-do sing-hyiang eo, *z-ka* *wô*, “Lah-sah-lu, tseo-cʽih-læ.” <sup>44</sup> Si-go cü-kwu ziu tseo-cʽih-læ; siu kyiah yiu mô-pu tsah-tih, min-kʽong yiu siu-kying pao-tih. Yiæ-su teng gyi-lah wô, “Ka-kʽæ-ts, peh gyi kyʽi.”

<u>耶稣</u>眼睛抬起，是介话：「阿爹，尔既然听我，我谢谢尔。<sup>42</sup> 我晓得尔时常听我。不过为了团圈立东箇潮人介讲，好拨其拉相信是尔差我来个。」<sup>43</sup> 箇星说话讲好，就大大声响讴，是介话：「<u>拉撒路</u>，走出来。」<sup>44</sup> 死个主顾就走出来。手脚有麻布扎的，面孔有手巾包的。<u>耶稣</u>等其拉话：「解开仔，拨其去。」

<sup>45</sup> Tao Mô-li-üô u-sen læ, kʽen-kyin Yiæ-su tso-go z-ken keh-sing Yiu-tʽa nying, gyi-lah yiu hyü-to siang-sing Gyi. <sup>46</sup> Nen-cong yiu-sing tao Fah-li-sæ nying u-sen, pô. Yiæ-su tso-go z-ken tʽong-cü gyi-lah.

<sup>45</sup> 到<u>马利亚</u>乌碎来，看见<u>耶稣</u>做个事干箇星<u>犹太</u>人，其拉有许多相信其。<sup>46</sup> 内中有星到<u>法利赛</u>人乌碎，把<u>耶稣</u>做个事干通知其拉。

<sup>47</sup> Keh-sing tsi-s-deo teng Fah-li-sæ nying ziu jü-long kong-we, z-ka wô, “Keh-go Nying tso hyü-to jing-tsih, ah-lah dza long-fah? <sup>48</sup> Ziah-z ʽeo Gyi z-ka, cong-nying tu we siang-sing Gyi; Lo-mô nying ziu we læ mih-diao ah-lah di-fông, lo-liah ah-lah pah-sing.” <sup>49</sup> Nen-cong yiu ih-go nying kyiao-leh Kæ-üô-fah, z keh nyin tso tsi-s-deo, gyi teng gyi-lah wô, “Ng-lah ih-ngæn feh hyiao-teh; <sup>50</sup> wa feh tsʽeng-tao, ih-go? nying we-leh pah-sing si, s-teh ʽeh-koh feh we mih-diao, z ah-lah-go ih-cʽü.” <sup>51</sup> Keh-kyü shih-wô feh-z dzong gyi-zi ka kông: peh-ko keh nyin tso tsi-s-deo, gyi kông sin-cü shih-wô, wô Yiæ-su iao we-leh keh-go pah-sing si; <sup>52</sup> yia feh tæn-tsih we-leh keh-go pah-sing, wa iao siu-jih-long keh-sing sæn-kʽæ-kæn Jing-ming-go ng-nô, peh gyi-lah tso ih-ko-sang.

<sup>47</sup> 箇星祭司头等<u>法利赛</u>人就聚拢公会，是介话：「箇个人做许多神迹，阿拉咋弄法？<sup>48</sup> 若是候其是介，众人都会相信其。<u>罗马</u>人就会来灭掉阿拉地方，掳掠阿拉百姓。」<sup>49</sup> 内中有一个人叫勒<u>该亚法</u>，「是箇年做祭司头，其等其拉话：『尔拉一眼弗晓得。<sup>50</sup> 还弗忖到，一个人为了百姓死，使得合国弗会灭掉，是阿拉个益处。』<sup>51</sup> 箇句说话弗是从其自介讲。不过箇年做祭司头，其讲先知说话，话<u>耶稣</u>要为了箇个百姓死。<sup>52</sup> 也弗单只为了箇个百姓，还要收拾拢箇星散开间神明个儿囡，拨其拉做一个生。

<sup>53</sup> Dzong keh nyih yi-ʽeo, gyi-lah ziu siang-liang iao long-sah Yiæ-su. <sup>54</sup> Keh-lah Yiæ-su feh tsæ læ Yiu-tʽa nying cong-nyiang ming-tông-tông tseo; z li-kʽæ keh-deo tao kwʽông-iæ siang-gying-go di-fông, tseo-tsing ih-go zing-li kyiao-leh Yi-fah-lin; ziu teng meng-du tæn-kôh keh-deo.

<sup>53</sup> 从箇日以后，其拉就商量要弄煞<u>耶稣</u>。<sup>54</sup> 箇拉<u>耶稣</u>弗再来<u>犹太</u>人中央明当当走。是离开箇头到旷野相近个地方，走进一个城里叫勒以法莲，就等门徒耽搁箇头。

<sup>55</sup> Yiu-tʽa nying-go Yü-yüih-tsih siang-gying-de: tsih-kʽeng-go zin-deo yiu hyü-to nying dzong hyiang-ʽô zông Yiæ-lu-sah-leng kyʽi, iao long zi kyih-zing. <sup>56</sup> Gyi-lah læ-kæn zing Yiæ-su, lih læ sing-din-li dô-kô læ-tih wô, “Ng-lah dza tsʽeng? Gyi we feh læ siu tsih-kʽeng ve?” <sup>57</sup> Keh-sing tsi-s-deo teng Fah-li-sæ nying yi-kying cʽih ʽao-ling, wô ziah yiu nying hyiao-teh Gyi-go ʽô-lôh, yüong læ tʽong-cü, hao peh gyi-lah kyʽi kʽô Gyi.

<sup>55</sup> <u>犹太</u>人个逾越节相近了。节肯个前头有许多人从乡下上<u>耶路撒冷</u>去，要弄自洁净。<sup>56</sup> 其拉来间寻<u>耶稣</u>，立来圣殿里大家来的话：「尔拉咋忖？其会弗来守节肯𫧃？」<sup>57</sup> 箇星祭司头等<u>法利赛</u>人已经出号令，话若有人晓得其个下落，用来通知，好拨其拉去抲其。

---

### Iʽe. XII.

YÜ-YÜIH-TSIH-GO loh nyih zin-deo, Yiæ-su tao Pah-da-nyi læ, ziu-z keh si-go Lah-sah-lu *Yiæ-su* peh gyi weh-cün-læ cü-kwu-go u-dông. <sup>2</sup> Læ keh-deo bæn-tsiu peh Yiæ-su kyʽüoh; Mô-da læ-kæn tông-dzih; teng Gyi dong-zih-go cü-kwu Lah-sah-lu yia dzæ-nen.

逾越节个六日前头，<u>耶稣</u>到<u>伯大尼</u>来，就是箇死个<u>拉撒路</u> <u>耶稣</u>拨其活转来主顾个乌荡。<sup>2</sup> 来箇头办酒拨<u>耶稣</u>吃，<u>马大</u>来间当值，等其同席个主顾<u>拉撒路</u>也在内。

<sup>3</sup> Mô-li-üô do ih-kying ting hao ting kyü-go hyiang-yiu læ djô Yiæ-su-go kyiah, yi pô zi-go deo-fah kʽa Gyi-go kyiah; mun-kæn oh-lô ziu pʽeng-hyiang-de. <sup>4</sup> Yiu ih-go meng-du, z-go Kyüô-liah nying, Si-meng-go ng-ts, Yiu-da, ziu-z ʽeo-deo iao ma-diao Sin-sang cü-kwu, gyi wô, <sup>5</sup> “Keh-go hyiang-yiu ʽo-feh kyʽi ma sæn-jih-liang nying-ts, feng peh gyüong-nying?” <sup>6</sup> Gyi kông keh-kyü shih-wô, bing-fi iao kwu-djôh gyüong-nying; ing-we z-go zeh-nying, dzin-dæ z gyi do-tih-go, kʽông-tih-go *nying-ts* *peh-djông* iao tʽeo-go. <sup>7</sup> Yiæ-su wô, “Tsʽia ze gyi: gyi kʽông keh-go hyiang-yiu, z we-leh Ngô en-tsông nyih-ts-go yüong-dziang. <sup>8</sup> Ing-we ng-lah yiu gyüong-nying dziang-tʽong dô-kô læ-tong; dæn-z m̆-teh Ngô dziang-tʽong læ-tong.”

<sup>3</sup> <u>马利亚</u>驮一斤顶好顶贵个香油来搽<u>耶稣</u>个脚，又把自个头发揩其个脚，满间屋落就喷香了。<sup>4</sup> 有一个门徒，是个<u>加略</u>人，<u>西门</u>个儿子，<u>犹大</u>，就是后头要卖掉先生主顾，其话，<sup>5</sup> 「箇个香油何弗去卖三十两银子，分拨穷人？」<sup>6</sup> 其讲箇句说话，并非要顾着穷人。因为是个贼人，钱袋是其驮的个，囥的个银子不常要偷个。<sup>7</sup> <u>耶稣</u>话，「且随其，其囥箇个香油，是为了我安葬日子个用场。<sup>8</sup> 因为尔拉有穷人长通大家来东，但是呒得我长通来东。」

<sup>9</sup> Yiu ih-do-dziao Yiu-tʽa nying teh-cü *Yiæ-su* keh-deo læ-kæn, ziu læ, feh tæn-tsih we-leh Yiæ-su Zi, ping-tsʽia iao kʽen *Yiæ-su* peh gyi dzong si-nying cong-nyiang weh-cün-læ go Lah-sah-lu. <sup>10</sup> Dæn-z keh-sing tsi-s-deo tang-sön lin Lah-sah-lu yia iao long-sah: <sup>11</sup> ing-we yiu: hyü-to Yiu-tʽa nying we-leh gyi kyʽi siang-sing Yiæ-su.

<sup>9</sup> 有一大潮<u>犹太</u>人得知<u>耶稣</u>箇头来间，就来，弗单只为了<u>耶稣</u>自，并且要看<u>耶稣</u>拨其从死人中央活转来个<u>拉撒路</u>。<sup>10</sup> 但是箇星祭司头打算连<u>拉撒路</u>也要弄煞。<sup>11</sup> 因为有许多<u>犹太</u>人为了其去相信<u>耶稣</u>。

<sup>12</sup> Di-nyi nyih, læ siu tsih-kʽeng keh-do-dziao nying, tʽing-meng Yiæ-su tao Yiæ-lu-sah-leng læ-de, <sup>13</sup> ziu do tsao-jü-go ô-ts, tseo-cʽih-læ nying-tsih Gyi, hyiang-hyiang læ-tih eo, “ʽO-sæn-nah! kʽao-djôh Cü ming-deo læ-go Yi-seh-lih Wông-ti, z ing-kæ coh-tsæn-go!” <sup>14</sup> Yiæ-su zing-djôh ih-pʽih siao-li, ziu gyi-zông-kyʽi, ziang *Shü-li* sia-tih wô, <sup>15</sup> “Shing-go nön, hao-vong pʽô; ng-go Wông-ti gyi-leh ih-pʽih siao-li læ-de.” \[Sk. 9. 9.\] <sup>16</sup> Keh-sing z-ken Gyi meng-du kyʽi-tsʽu feh ming-bah: teng-tao Yiæ-su ziu yüong-wô ts-ʽeo, dzæ-s kyi-teh yiu keh-go shih-wô sia-tih ts-tin Gyi, yia yiu keh-sing z-ken teng Gyi tso-ko.

<sup>12</sup> 第二日，来守节肯箇大潮人，听闻<u>耶稣</u>到<u>耶路撒冷</u>来了，<sup>13</sup> 就驮枣树个桠枝，走出来迎接其，响响来的讴，「和散𠺶！靠着主名头来个<u>以色列</u>皇帝，是应该祝赞个！」<sup>14</sup> <u>耶稣</u>寻着一匹小驴，就骑上去，像书里写的话，<sup>15</sup> 「<u>郇</u>个囡，好甮怕。尔个皇帝骑勒一匹小驴来了。」\[Sk. 9. 9.\] <sup>16</sup> 箇星事干其门徒起初弗明白。等到<u>耶稣</u>受荣华之后，才始记得有箇个说话写的指点其，也有箇星事干等其做过。

<sup>17</sup> *Yiæ-su* eo Lah-sah-lu tseo-cʽih veng-mo, peh gyi dzong si-nying cong-nyiang weh-cün-læ, keh-go z-ʽeo dô-kô læ-tong-go keh-pæn nying læ-tih tso te-tsing. <sup>18</sup> Sô-yi keh-dziao nying kyʽi nying-tsih Gyi, ing-we tʽing-meng Gyi yiu keh-go jing-tsih tso-ko. <sup>19</sup> Fah-li-sæ nying dô-kô læ-tih wô, “Tsʽia-kʽen, ng-lah z bah-lih-lih *læ-tih* *tang-sön*: ʽen-tʽin-ʽô tu keng-djôh Gyi de.”

<sup>17</sup> <u>耶稣</u>讴<u>拉撒路</u>走出坟墓，拨其从死人中央活转来，箇个时候大家来东个箇班人来的做对证。<sup>18</sup> 所以箇潮人去迎接其，因为听闻其有箇个神迹做过。<sup>19</sup> <u>法利赛</u>人大家来的话，「且看，尔拉是白力力来的打算。咸天下都跟着其了。」

<sup>20</sup> TÔNG tsih-kʽeng z-ʽeo zông-læ pa li-pa go cü-kwu yiu-sing Hyi-lah nying: <sup>21</sup> gyi-lah tao Kyüô-li-li-go Pah-sæ-da nying Fi-lih u-dông, teng gyi wô, “Sin-sang, ah-lah iao kyin-kyin Yiæ-su.” <sup>22</sup> Fi-lih ziu kyʽi tʽong-cü En-teh-lih; En-teh-lih teng Fi-lih yi kyʽi tʽong-cü Yiæ-su.

<sup>20</sup> 当节肯时候上来拜礼拜个主顾有星<u>希腊</u>人。<sup>21</sup> 其拉到<u>加利利</u>个<u>伯赛大</u>人<u>腓力</u>乌荡，等其话，「先生，阿拉要见见<u>耶稣</u>。」<sup>22</sup> <u>腓力</u>就去通知<u>安得烈</u>，<u>安得烈</u>等<u>腓力</u>又去通知<u>耶稣</u>。

<sup>23</sup> Yiæ-su we-teh gyi-lah, wô, “Nying-go Ng-ts ziu yüong-wô go z-ʽeo yi-kying tao-de. <sup>24</sup> Ngô tsing-tsing wô hyiang ng-lah dao, Ih-lih mah, ziah-z feh tih-lôh di-yiang-li si, dzing-gyiu z ih-lih: ziah-z si, we pao-cʽih hyü-to lih-su læ. <sup>25</sup> Æ-sih zi-go sing-ming cü-kwu, *fæn-cün* we sông-diao gyi; læ keh-go shü-kæn-zông kʽen-kyʽing zi-go sing-ming cü-kwu, *fæn-cün* we pao-djün gyi tao üong-yün weh-ming. <sup>26</sup> Ziah yiu nying voh-z Ngô, kæ keng-djôh Ngô; Ngô læ-kæn-go u-sen, voh-z Ngô cü-kwu, yia we læ-kæn: ziah yiu nying voh-z Ngô, Ah-tia we kʽen-djong gyi. <sup>27</sup> Yin-dzæ Ngô-go sing næn-ko; Ngô kæ dza wô-fah? Ah-tia, kyiu Ngô min-diao keh-go z-ʽeo. Dæn-z Ngô z deh-we tao keh-go z-ʽeo læ-go. <sup>28</sup> Ah-tia, yüong-wô Zi-go ming-deo.” Ziu dzong tʽin yiu sing-hyiang cʽih-læ, z-ka wô, “Ngô yi-kying yüong-wô *Ngô-go* *ming-deo* ko-de, yia we tsæ yüong-wô *gyi*.”

<sup>23</sup> <u>耶稣</u>回答其拉，话，「人个儿子受荣华个时候已经到了。<sup>24</sup> 我真真话向尔拉道，一粒麦，若是弗跌落地垟里死，仍旧是一粒。若是死，会爆出许多粒数来。<sup>25</sup> 爱惜自个性命主顾，反转会丧掉其；来箇个世间上看轻自个性命主顾，反转会保全其到永远活命。<sup>26</sup> 若有人服侍我，该跟着我。我来间个乌碎，服侍我主顾，也会来间。若有人服侍我，阿爹会看重其。<sup>27</sup> 现在我个心难过。我该咋话法？阿爹，救我免掉箇个时候。但是我是特为到箇个时候来个。<sup>28</sup> 阿爹，荣华自个名头。」就从天有声响出来，是介话，「我已经荣华我个名头过了，也会再荣华其。」

<sup>29</sup> Bông-pin lih-tong keh-dziao nying tʽing-meng, ziu wô, “*Dzæ-s* hyiang-le-ko-de:” yiu-teh-go wô, “Z tʽin-s teng Gyi kông.” <sup>30</sup> Yiæ-su ing-kyʽi, wô, “Keh-go sing-hyiang feh-z we-leh Ngô, z we-leh ng-lah læ-go. <sup>31</sup> Pʽun-tön keh shü-kæn-zông *z-ʽeo* yin-dzæ tao-de: shü-kæn-zông-go cü-tsæ yin-dzæ iao ken-cʽih-de. <sup>32</sup> Wa-yiu Ngô, ziah-z dzong di-yiang ka di-kyʽi, ziu we l̆a cong-nying tao Ngô u-sen læ.” <sup>33</sup> *Yiæ-su* kông keh-kyü shih-wô, z ts-tin Gyi-zi tsiang-læ iao dza-go si-fah.

<sup>29</sup> 旁边立东箇潮人听闻，就话，「才始响雷过了。」有得个话，「是天使等其讲。」<sup>30</sup> <u>耶稣</u>应起，话，「箇个声响弗是为了我，是为了尔拉来个。<sup>31</sup> 判断箇世间上时候现在到了。世间上个主宰现在要赶出了。<sup>32</sup> 还有我，若是从地垟介提起，就会拉众人到我乌碎来。」<sup>33</sup> <u>耶稣</u>讲箇句说话，是指点其自将来要咋个死法。

<sup>34</sup> Keh-dziao nying we-teh Gyi wô, “Ah-lah tʽing-meng lih-fah *shü-li* wô Kyi-toh we üong-yün læ-tong: Ng dza-we wô, Nying-go Ng-ts pih iao di-zông-kyʽi? Keh Nying-go Ng-ts z jü?” <sup>35</sup> Yiæ-su teng gyi-lah wô, “Liang-kwông wa-yiu ih-zông teng ng-lah dô-kô læ-tong. Ng-lah tsʽing yiu keh-go liang-kwông læ-tong, hao tseo lu, kʽong-pʽô heh-en ling-djôh ng-lah: tseo en-lu go cü-kwu feh hyiao-teh tao ʽah-li kyʽi. <sup>36</sup> Ng-lah tsʽing yiu liang-kwông læ-tong, hao siang-sing keh-go Liang-kwông, s-teh ng-lah hao tso kwông-ming-go nying.” Yiæ-su keh-sing shih-wô kông-hao, ziu kyʽi, m-neh peh gyi-lah kʽen-kyin de.

<sup>34</sup> 箇潮人回答其话，「阿拉听闻律法书里话<u>基督</u>会永远来东。尔咋会话，人个儿子必要提上去？箇人个儿子是谁？」<sup>35</sup> <u>耶稣</u>等其拉话，「亮光还有一晌等尔拉大家来东。尔拉趁有箇个亮光来东，好走路，恐怕黑暗领着尔拉。走暗路个主顾弗晓得到何里去。<sup>36</sup> 尔拉趁有亮光来东，好相信箇个亮光，使得尔拉好做光明个人。」<u>耶稣</u>箇星说话讲好，就去，呒得拨其拉看见了。

<sup>37</sup> Se-tsih læ gyi-lah min-zin yiu ka hyü-to jing-tsih tso-ko, gyi-lah wa feh siang-sing Gyi: <sup>38</sup> s-teh sin-cü Yi-sæ-üô shih-wô yiu yiao-nyiæn, z-ka wô, “Cü,” yiu jü siang-sing ah-lah-go sing-sih? yiu jü kʽen-kyin Cü-go siu-kwang hyin-cʽih-læ?” \[Y. 53. 1.\] <sup>39</sup> Sô-yi gyi-lah feh neng-keo siang-sing, ing-we Yi-sæ-üô yi wô, <sup>40</sup> “Gyi long-leh gyi-lah ngæn-tsing hah, long-leh gyi-lah sing ngang; s-teh gyi-lah ngæn-tsing ve kʽen-kyin, sing-li ve ming-bah, yi feh we we-sing-cün-i, peh Ngô i gyi-lah hao.” \[Y. 6. 1.\] <sup>41</sup> Keh-sing shih-wô z Yi-sæ-üô, kʽen-kyin Yiæ-su yüong-wô, tin-djôh Gyi kông-go z-ʽeo, sô wô-go. <sup>42</sup> Se-tsih z-ka, ziu-z keh-sing kwun-fu yia yiu hyü-to siang-sing Gyi; tsih-z we-leh Fah-li-sæ nying-go yün-kwu feh tsiao-jing, kʽong-pʽô ken-cʽih jü-we-dông. <sup>43</sup> Ing-we gyi-lah z hwun-hyi nying-go tsʽing-tsæn, wa ko-jü Jing-ming-go tsʽing-tsæn.

<sup>37</sup> 虽即来其拉面前有介许多神迹做过，其拉还弗相信其。<sup>38</sup> 使得先知<u>以赛亚</u>说话有效验，是介话，「主，有谁相信阿拉个信息？有谁看见主个手梗显出来？」\[Y. 53. 1.\] <sup>39</sup> 所以其拉弗能够相信，因为<u>以赛亚</u>又话，<sup>40</sup> 「其弄勒其拉眼睛瞎，弄勒其拉心硬。使得其拉眼睛𫧃看见，心里𫧃明白，又弗会回心转意，拨我医其拉好。」\[Y. 6. 1.\] <sup>41</sup> 箇星说话是<u>以赛亚</u>，看见<u>耶稣</u>荣华，点着其讲个时候，所话个。<sup>42</sup> 虽即是介，就是箇星官府也有许多相信其。只是为了<u>法利赛</u>人个缘故弗招认，恐怕赶出聚会堂。<sup>43</sup> 因为其拉是欢喜人个称赞，还过如神明个称赞。

<sup>44</sup> Yiæ-su hyiang-hyiang eo, z-ka wô, “Væn-pah siang-sing Ngô, feh-z siang-sing Ngô, z *siang-sing* tsʽa Ngô læ Cü-kwu: <sup>45</sup> kʽen-kyin Ngô, yia z kʽen-kyin tsʽa Ngô læ Cü-kwu. <sup>46</sup> Ngô tao! shü-kæn-zông læ, z-go liang-kwông, s-teh væn-pah siang-sing Ngô cü-kwu feh we deng læ heh-en li-hyiang. <sup>47</sup> Ziah yiu nying tʽing-meng Ngô-go shih-wô wa feh siang-sing, Ngô feh ding gyi ze: ing-we Ngô feh-z læ ding shü-kæn-zông-go ze, z kyiu shü-kæn-zông *læ-go*. <sup>48</sup> Kyʽi-diao? Ngô, feh ziu Ngô-go shih-wô cü-kwu, yiu ih-go we ding gyi ze, ziu-z Ngô sô kông-ko-go dao-li, tao mah-go nyih-ts gyi we ding gyi ze. <sup>49</sup> Ing-we Ngô feh-z Zi cʽih cü-i kông-go, z tsʽa Ngô læ Ah-tia feng-fu Ngô kæ dza kông dza wô-go: <sup>50</sup> Ngô yia hyiao-teh Gyi-go feng-fu z üong-yün weh-ming. Keh-lah Ngô læ-tih kông-go, z tsiao Ah-tia wô hyiang Ngô dao ka kông-go.”

<sup>44</sup> <u>耶稣</u>响响讴，是介话，「凡百相信我，弗是相信我，是相信差我来主顾。<sup>45</sup> 看见我，也是看见差我来主顾。<sup>46</sup> 我到世间上来，是个亮光，使得凡百相信我主顾弗会庉来黑暗里向。<sup>47</sup> 若有人听闻我个说话还弗相信，我弗定其罪。因为我弗是来定世间上个罪，是救世间上来个。<sup>48</sup> 弃掉我，弗受我个说话主顾，有一个会定其罪，就是我所讲过个道理，到末个日子其会定其罪。<sup>49</sup> 因为我弗是自出主意讲个，是差我来阿爹吩咐我该咋讲咋话个。<sup>50</sup> 我也晓得其个吩咐是永远活命。箇拉我来的讲个，是照阿爹话向我道介讲个。」

---

### Iʽe. XIII.

YÜ-YÜIH tsih-kʽeng-go zin-deo, Yiæ-su hyiao-teh Gyi li-kʽæ shü-kæn-zông tao Ah-tia u-sen kyʽi-go z-ʽeo tao-de, Gyi-zi-go nying læ shü-kæn-zông læ-tong-go, *ih-hyiang* æ-sih gyi-lah, ih-dzih tao ti yia æ-sih gyi-lah. <sup>2</sup> Yia-væn læ-tong kyʽüoh-go z-ʽeo, (mo-kwe yi-kying ying-dong Kyüô-liah nying Si-meng-go *ng-ts* Yiu-da-go sing, s-teh gyi ma-diao Yiæ-su;) <sup>3</sup> Yiæ-su se-tsih *hyiao-teh* Ah-tia yiu væn-veh kao-dæ Gyi siu-li, hyiao-teh z dzong Jing-ming ka cʽih-læ, yia z tao Jing-ming ka kyʽi; <sup>4</sup> dzong kyʽüoh-væn *u-sen* bô-kyʽi-læ, tʽeh-diao i-zông, do-leh siu-kying kyiao læ sing-pin; <sup>5</sup> keh-tsao kyiah-dong-li tsi-leh shü, gyiang meng-du-go kyiah, yi yüong kyiao-tih-go siu-kying kʽa-kʽa gyi.

逾越节肯个前头，<u>耶稣</u>晓得其离开世间上到阿爹乌碎去个时候到了，其自个人来世间上来东个，一向爱惜其拉，一直到底也爱惜其拉。<sup>2</sup> 夜饭来东吃个时候，（魔鬼已经引动<u>加略</u>人<u>西门</u>个儿子<u>犹大</u>个心，使得其卖掉<u>耶稣</u>；）<sup>3</sup> <u>耶稣</u>虽即晓得阿爹有万物交代其手里，晓得是从神明介出来，也是到神明介去；<sup>4</sup> 从吃饭乌碎爬起来，脱掉衣裳，驮勒手巾缴来身边；<sup>5</sup> 箇遭脚桶里𣥼勒水，滰门徒个脚，又用缴的个手巾揩揩其。

<sup>6</sup> Tao-leh Si-meng Pe-teh-go u-sen, Pe-teh ziu teng Gyi wô, “Cü, Ng soh iao gyiang ngô-go kyiah?” <sup>7</sup> Yiæ-su we-teh gyi wô, “Ngô læ-tih tso-go, ng næn-kæn feh hyiao-teh, ʽeo-deo we hyiao-teh-gyi.” <sup>8</sup> Pe-teh teng Gyi wô, “Ng üong feh kʽo-yi gyiang ngô-go kyiah.” Yiæ-su we-teh gyi wô, “Ngô ziah feh gyiang ng, ng teng Ngô m-veng.” <sup>9</sup> Si-meng Pe-teh teng Gyi wô, “Cü, feh tæn-tsih ngô-go kyiah, wa-yiu siu teng deo.” <sup>10</sup> Yiæ-su teng gyi wô, “Nyüoh gyiang-ko-liao cü-kwu tsih-siao gyiang kyiah, gyi z weng-sing ken-zing: ng-lah yia z ken-zing, peh-ko m-neh long-tsong.” <sup>11</sup> Gyi hyiao-teh iao ma Gyi diao cü-kwu z jü, keh-lah wô, “M-neh long-tsong ken-zing.”

<sup>6</sup> 到了<u>西门·彼得</u>个乌碎，<u>彼得</u>就等其话：『主，尔啥要滰我个脚？』<sup>7</sup> <u>耶稣</u>回答其话：『我来的做个，尔难间弗晓得，后头会晓得其。』<sup>8</sup> <u>彼得</u>等其话：『尔永弗可以滰我个脚。』<u>耶稣</u>回答其话：『我若弗滰尔，尔等我呒分。』<sup>9</sup> <u>西门·彼得</u>等其话：『主，弗单只我个脚，还有手等头。』<sup>10</sup> <u>耶稣</u>等其话：『肉滰过了主顾只消滰脚，其是浑身干净。尔拉也是干净，不过呒得拢总。』<sup>11</sup> 其晓得要卖其掉主顾是谁，箇拉话：『呒得拢总干净。』

<sup>12</sup> *Yiæ-su* gyiang-hao gyi-lah-go kyiah, cʽün-hao Zi-go i-zông, ziu tsæ zo-long, z-ka wô, “Ngô dzæ-s teng ng-lah tso-ko-go, ng-lah hyiao-teh feh? <sup>13</sup> Ng-lah tsʽing-hwu Ngô z Sin-sang, z Cü; ng-lah-go shih-wô yia feh tsʽo, ing-we Ngô z-go. <sup>14</sup> Ka-ni Ngô, z-go Cü, z-go Sin-sang, ziah-z gyiang ng-lah-go kyiah, ng-lah-go kyiah yia kæ dô-kô gyiang-læ-gyiang-kyʽi. <sup>15</sup> Ngô yiu ih-go pông-yiang peh ng-lah kʽen, hao peh ng-lah kyʽi tso, ziang Ngô teng ng-lah tso-ko ih-yiang-go. <sup>16</sup> Ngô tsing-tsing wô hyiang ng-lah dao, Nu-boh m-neh do-jü gyi cü-nying-kô; tsʽa-læ-go yia m-neh do-jü tsʽa gyi læ cü-kwu. <sup>17</sup> Ng-lah ziah-z hyiao-teh keh-sing z-ken, ka kyʽi tso, ziu yiu foh-kyʽi. <sup>18</sup> Ngô læ-tih wô-go, feh-z ts-tin ng-lah long-tsong; Ngô sô tʽiao-shün-go cü-kwu Ngô hyiao-teh-go: peh-ko iao s-teh Sing-shü yiu yiao-nyiæn, *z-ka* *wô*, ‘Teng Ngô dô-kô kyʽüoh væn go cü-kwu tʽiao-kyʽi kyiah-ʽeo-keng læ tʽih Ngô.’ \[S. 41. 9.\] <sup>19</sup> <sup>\[1\]</sup>Næn-kæn, keh-go z-ken feh-zing tso-dzing zin-deo, Ngô sin wô hyiang ng-lah dao; teng-tao z-ken tso-dzing ts-ʽeo s-teh ng-lah hao siang-sing Ngô z jü. <sup>20</sup> Ngô tsing-tsing wô hyiang ng-lah dao, Væn-pah tsih-ziu Ngô sô tsʽa-kyʽi-go cü-kwu, ziu-z tsih-ziu Ngô; tsih-ziu Ngô, ziu-z tsih-ziu tsʽa Ngô læ Cü-kwu.”

<sup>12</sup> <u>耶稣</u>滰好其拉个脚，穿好自个衣裳，就再坐拢，是介话：『我才始等尔拉做过个，尔拉晓得弗？<sup>13</sup> 尔拉称呼我是先生，是主。尔拉个说话也弗错，因为我是个。<sup>14</sup> 介呢我，是个主，是个先生，若是滰尔拉个脚，尔拉个脚也该大家滰来滰去。<sup>15</sup> 我有一个榜样拨尔拉看，好拨尔拉去做，像我等尔拉做过一样个。<sup>16</sup> 我真真话向尔拉道，奴仆呒得大如其主人家。差来个也呒得大如差其来主顾。<sup>17</sup> 尔拉若是晓得箇星事干，介去做，就有福气。<sup>18</sup> 我来的话个，弗是指点尔拉拢总。我所挑选个主顾我晓得个。不过要使得圣书有效验，是介话，『等我大家吃饭个主顾挑起脚后跟来踢我。』\[S. 41. 9.\] <sup>19</sup> 难间<sup>\[1\]</sup>，箇个事干弗曾做成前头，我先话向尔拉道。等到事干做成之后使得尔拉好相信我是谁。<sup>20</sup> 我真真话向尔拉道，凡百接受我所差去个主顾，就是接受我。接受我，就是接受差我来主顾。』

<sup>\[1\] *ʽÔh* *wô*, dzong-tsʽ-ʽeo. 或话，从此以后。（原注）</sup>

<sup>21</sup> Yiæ-su kông-hao keh-sing shih-wô, sing-li ziu næn-ko, tso te-tsing z-ka wô, “Ngô tsing-tsing wô hyiang ng-lah dao, Ng-lah cong-nyiang yiu ih-go iao ma-diao Ngô.” <sup>22</sup> Meng-du ziu dô-kô ng kʽen ngô, ngô kʽen ng; tsʽeng-feh-cʽih Gyi læ-tih wô jü. <sup>23</sup> Yiu ih-go meng-du gæ-djôh Yiæ-su hyüong-kwun-deo kyʽüoh-væn, z Yiæ-su sô æ-sih-go cü-kwu; <sup>24</sup> Si-meng Pe-teh cü-pô kyüih-kyüih, iao gyi meng *Yiæ-su* z wô jü. <sup>25</sup> Gyi ziu gæ-tao Yiæ-su-go hyüong-kwun-deo, teng Gyi wô, “Cü, z jü?” <sup>26</sup> Yiæ-su we-teh *gyi* wô, “Ngô <sup>\[1\]</sup>w̆eng ping di peh gyi cü-kwu, ziu-z.” Ziu w̆eng ih-ngæn ping, di peh Kyüô-liah nying Si-meng-go *ng-ts* Yiu-da.

<sup>21</sup> <u>耶稣</u>讲好箇星说话，心里就难过，做对证是介话：『我真真话向尔拉道，尔拉中央有一个要卖掉我。』<sup>22</sup> 门徒就大家尔看我，我看尔。忖弗出其来的话谁。<sup>23</sup> 有一个门徒戤着<u>耶稣</u>胸脘头吃饭，是<u>耶稣</u>所爱惜个主顾。<sup>24</sup> <u>西门·彼得</u>嘴巴噘噘，要其问<u>耶稣</u>是话谁。<sup>25</sup> 其就戤到<u>耶稣</u>个胸脘头，等其话：『主，是谁？』<sup>26</sup> <u>耶稣</u>回答其话：『我揾饼递拨其主顾，就是。』就揾一眼饼，递拨<u>加略</u>人<u>西门</u>个儿子<u>犹大</u>。

<sup>\[1\] W̆eng ping; *yiu-teh* *fæn* w̆eng ih-yiang tong-si. 揾饼，有得翻揾一样东西。（原注）</sup>

<sup>27</sup> Keh-go ping *tsih-ziu* ts-ʽeo, Sah-dæn ziu jih-tsing gyi sing-li. Yiæ-su teng gyi wô, “Ng sô tso-go, tso-leh kwʽa-tin.” <sup>28</sup> Dong-zih-go cü-kwu m-nying hyiao-teh Gyi we-leh soh-go z-ken teng gyi kông keh-kyü shih-wô: <sup>29</sup> yiu-sing, ing-we dzin-dæ z Yiu-da do-tih-go, dao-z Yiæ-su eo gyi kyʽi ma ko-tsih yüong-go tong-si; ʽôh-tsia do-tin dong-din peh gyüong-nying.

<sup>27</sup> 箇个饼接受之后，<u>撒但</u>就入进其心里。<u>耶稣</u>等其话：『尔所做个，做勒快点。』<sup>28</sup> 同席个主顾呒人晓得其为了啥个事干等其讲箇句说话。<sup>29</sup> 有星，因为钱袋是<u>犹大</u>驮的个，道是<u>耶稣</u>讴其去买过节用个东西。或者驮点铜钿拨穷人。

<sup>29</sup> Yiu-da tsih-ziu-leh keh-go ping, lih-kʽeh ziu tseo-cʽih-de: *keh-go* *z-ʽeo* z yia-tao.

<sup>30</sup> <u>犹大</u>接受了箇个饼，立刻就走出了。箇个时候是夜到。

<sup>31</sup> *YIU-DA* tseo-cʽih-ts, Yiæ-su ziu wô, “Næn-kæn Nying-go Ng-ts yiu yüong-wô, Jing-ming dzæ-ü Gyi yia yiu yüong-wô. <sup>32</sup> Jing-ming ziah-z dzæ-ü Gyi yiu yüong-wô, yia we dzæ-ü Zi yüong-wô Nying-go Ng-ts, ping-tsʽia lih-kʽeh we yüong-wô Gyi. <sup>33</sup> *Ngô* siao-nying, Ngô wa-yiu ih-zông teng ng-lah dô-kô læ-tong. Ng-lah tsiang-læ we zing Ngô; ziang Ngô *zin-deo* wô hyiang Yiu-tʽa nying dao, ‘Ngô kyʽi-go u-sen ng-lah feh neng-keo tao,’ Ngô næn-kæn yia wô hyiang ng-lah dao. <sup>34</sup> Ngô *keh-tsao* cʽih ih-go sing ʽao-ling peh ng-lah, iao ng-lah dô-kô siang-æ; tsing-ziang Ngô æ-sih ng-lah, iao ng-lah yia z-ka dô-kô siang-æ. <sup>35</sup> Ng-lah ziah dô-kô siang-æ, cong-nying ziu we hyiao-teh ng-lah z Ngô-go meng-du.”

<sup>31</sup> <u>犹大</u>走出仔，<u>耶稣</u>就话：『难间人个儿子有荣华，神明在于其也有荣华。<sup>32</sup> 神明若是在于其有荣华，也会在于自荣华人个儿子，并且立刻会荣华其。<sup>33</sup> 我小人，我还有一晌等尔拉大家来东。尔拉将来会寻我。像我前头话向<u>犹太</u>人道，『我去个乌碎尔拉弗能够到。』我难间也话向尔拉道。<sup>34</sup> 我箇遭出一个新号令拨尔拉，要尔拉大家相爱。正像我爱惜尔拉，要尔拉也是介大家相爱。<sup>35</sup> 尔拉若大家相爱，众人就会晓得尔拉是我个门徒。』

<sup>36</sup> Si-meng Pe-teh teng Gyi wô, “Cü, Ng iao tao ʽah-li kyʽi?” Yiæ-su we-teh gyi wô, “Ngô kyʽi-go u-dông, ng yin-dzæ feh neng-keo keng Ngô; ʽeo-deo z we keng Ngô.” <sup>37</sup> Pe-teh teng Gyi wô, “Cü, ngô dza-we næn-kæn feh neng-keo keng Ng? Ngô we-leh Ng, ziu-z sing-ming yia we kyʽi-diao.” <sup>38</sup> Yiæ-su we-teh gyi wô, “Ng we-leh Ngô we kyʽi-diao sing-ming ma? Ngô tsing-tsing wô hyiang ng dao, Kyi feh-zing di-go zin-deo, ng we sæn-tsao feh tsiao-jing Ngô.”

<sup>36</sup> <u>西门·彼得</u>等其话：『主，尔要到何里去？』<u>耶稣</u>回答其话：『我去个乌荡，尔现在弗能够跟我。后头是会跟我。』<sup>37</sup> <u>彼得</u>等其话：『主，我咋会难间弗能够跟尔？我为了尔，就是性命也会弃掉。』<sup>38</sup> <u>耶稣</u>回答其话：『尔为了我会弃掉性命吗？我真真话向尔道，鸡弗曾啼个前头，尔会三遭弗招认我。』」

---

### Iʽe. XIV.

“Ng-lah-go sing-li hao-vong næn-ko: hao siang-sing Jing-ming, yia hao siang-sing Ngô. <sup>2</sup> Ngô Ah-tia-go oh-lô yiu hyü-to vông-ts læ-kæn; ziah-z m̆-teh, Ngô tsong *sin* wô hyiang ng-lah dao-de: Ngô kyʽi we-leh ng-lah be-bæn u-sen. <sup>3</sup> Ngô ziah-z kyʽi we-leh ng-lah be-bæn u-sen, pih-ding tsæ læ, tsih ng-lah tao Ngô u-sen kyʽi; s-teh Ngô sô læ-kæn-go u-sen ng-lah yia hao læ-kæn. <sup>4</sup> Ngô kyʽi-go u-sen ng-lah hyiao-teh-go, gyi-go lu yia hyiao-teh-go.”

「尔拉个心里好甮难过。好相信神明，也好相信我。<sup>2</sup> 我阿爹个屋落有许多房子来间，若是呒得，我总先话向尔拉道了。我去为了尔拉备办乌碎。<sup>3</sup> 我若是去为了尔拉备办乌碎，必定再来，接尔拉到我乌碎去。使得我所来间个乌碎尔拉也好来间。<sup>4</sup> 我去个乌碎尔拉晓得个，其个路也晓得个。」

<sup>5</sup> To-mô teng Gyi wô, “Cü, Ng kyʽi-go u-sen ah-lah feh hyiao-teh; dza neng-keo hyiao-teh gyi lu ni?” <sup>6</sup> Yiæ-su teng gyi wô, “Ngô z-go lu, z-go tsing dao-li, z-go weh-ming: ziah feh-z dzong Ngô, m-nying hao tao Ah-tia u-sen kyʽi. <sup>7</sup> Ng-lah ziah-z nying-teh Ngô, z-jün yia nying-teh Ngô Ah-tia: dzong-kying-yi-ʽeo ng-lah z nying-teh Gyi, ping-tsʽia yi-kying kʽen-kyin Gyi ko-de.”

<sup>5</sup> <u>多马</u>等其话：「主，尔去个乌碎阿拉弗晓得，咋能够晓得其路呢？」<sup>6</sup> <u>耶稣</u>等其话：「我是个路，是个真道理，是个活命。若弗是从我，呒人好到阿爹乌碎去。<sup>7</sup> 尔拉若是认得我，自然也认得我阿爹。从今以后尔拉是认得其，并且已经看见其过了。」

<sup>8</sup> Fi-lih teng Gyi wô, “Cü, peh ah-lah kʽen-kyin Ah-tia, ziu keo-de.” <sup>9</sup> Yiæ-su teng gyi wô, “Fi-lih, Ngô ka-sing nyih-ts teng ng-lah dô-kô læ-tong, ng wa we feh nying-teh Ngô ma? Kʽen-kyin Ngô, ziu-z kʽen-kyin Ah-tia; ka-ni, ng dza-we wô, ‘Peh ah-lah kʽen-kyin Ah-tia.’ <sup>10</sup> Ng næn-dao feh siang-sing Ngô z dzæ-ü Ah-tia, Ah-tia dzæ-ü Ngô? Ngô teng ng-lah læ-tih kông-go shih-wô, feh-z dzong Ngô-zi ka kông-go; deng læ Ngô sing-zông go Ah-tia, z Gyi læ-tih tso keh-sing z-ken.

<sup>8</sup> <u>腓力</u>等其话：「主，拨阿拉看见阿爹，就够了。」<sup>9</sup> <u>耶稣</u>等其话：「<u>腓力</u>，我介星日子等尔拉大家来东，尔还会弗认得我吗？看见我，就是看见阿爹。介呢，尔咋会话，『拨阿拉看见阿爹。』<sup>10</sup> 尔难道弗相信我是在于阿爹，阿爹在于我？我等尔拉来的讲个说话，弗是从我自介讲个。庉来我身上个阿爹，是其来的做箇星事干。

<sup>11</sup> “Ngô z dzæ-ü Ah-tia, Ah-tia dzæ-ü Ngô, *keh-go* *shih-wô* yüong siang-sing Ngô: ziah feh-z ka, hao we-leh keh-sing tso-go z-ken siang-sing Ngô. <sup>12</sup> Ngô tsing-tsing wô hyiang ng-lah dao, Siang-sing Ngô cü-kwu, Ngô sô tso-go z-ken gyi tsiang-læ yia iao tso, ping-tsʽia do-jü keh-sing z-ken yia iao tso; ing-we Ngô tao Ngô Ah-tia u-sen kyʽi. <sup>13</sup> Ng-lah kʽao-djôh Ngô-go ming-deo ze-bin iao gyiu soh-si, Ngô we tso-dzing, s-teh Ah-tia dzæ-ü Ng-ts yiu yüong-wô. <sup>14</sup> Ziah-z kʽao-djôh Ngô-go ming-deo iao gyiu soh-si, Ngô-zi we tso-dzing.

<sup>11</sup> 「我是在于阿爹，阿爹在于我，箇个说话用相信我。若弗是介，好为了箇星做个事干相信我。<sup>12</sup> 我真真话向尔拉道，相信我主顾，我所做个事干其将来也要做，并且大如箇星事干也要做。因为我到我阿爹乌碎去。<sup>13</sup> 尔拉靠着我个名头随便要求啥西，我会做成，使得阿爹在于儿子有荣华。<sup>14</sup> 若是靠着我个名头要求啥西，我自会做成。

<sup>15</sup> “Ng-lah ziah-z æ-kying Ngô, yüong pao-siu Ngô-go ʽao-ling. <sup>16</sup> Ngô we gyiu Ah-tia, Gyi ziu we s-peh ng-lah wa-yiu ih-go Pao-kô Cü-kwu, hao üong-yün teng ng-lah dô-kô deng-tong: <sup>17</sup> *ziu-z* tsing dao-li-go *Sing*-Ling; shü-kæn-zông sô feh neng-keo tsih-ziu-go, ing-we kʽen Gyi feh-kyin, yia feh nying-teh Gyi; ng-lah z nying-teh Gyi go, ing-we Gyi z teng ng-lah dô-kô deng-tong, yia we læ ng-lah sing li-hyiang. <sup>18</sup> Ngô feh we eo ng-lah *ziang* m-tia-m-nyiang ka læ-tong: Ngô we tao ng-lah u-sen læ. <sup>19</sup> Tsæ z ih-zông, shü-kæn-zông feh we kʽen-kyin Ngô; ng-lah z we kʽen-kyin Ngô: ing-we Ngô z weh-tong, ng-lah yia we weh-tong. <sup>20</sup> Tao keh-go nyih-ts, ng-lah we hyiao-teh Ngô z dzæ-ü Ngô Ah-tia, ng-lah dzæ-ü Ngô, Ngô? dzæ-ü ng-lah. <sup>21</sup> Yiu Ngô-go ʽao-ling læ-tih yi pao-siu gyi go cü-kwu, ziu-z æ-kying Ngô: æ-kying Ngô cü-kwu, Ngô Ah-tia we æ-sih gyi, Ngô yia we æ-sih gyi, we hyin-cʽih Ngô-zi peh gyi kʽen.”

<sup>15</sup> 「尔拉若是爱敬我，用保守我个号令。<sup>16</sup> 我会求阿爹，其就会赐拨尔拉还有一个保家主顾，好永远等尔拉大家庉东。<sup>17</sup> 就是真道理个圣灵。世间上所弗能够接受个，因为看其弗见，也弗认得其。尔拉是认得其个，因为其是等尔拉大家庉东，也会来尔拉心里向。<sup>18</sup> 我弗会讴尔拉像呒爹呒娘介来东。我会到尔拉乌碎来。<sup>19</sup> 再是一晌，世间上弗会看见我。尔拉是会看见我。因为我是活东，尔拉也会活东。<sup>20</sup> 到箇个日子，尔拉会晓得我是在于我阿爹，尔拉在于我，我在于尔拉。<sup>21</sup> 有我个号令来的又保守其个主顾，就是爱敬我。爱敬我主顾，我阿爹会爱惜其，我也会爱惜其，会显出我自拨其看。」

<sup>22</sup> Yiu-da, feh-z keh Kyüô-liah-go Yiu-da, gyi teng Yiæ-su wô, “Cü, Ng we hyin-cʽih Zi peh ah-lah kʽen, feh peh shü-kæn-zông kʽen, keh z dza-go?” <sup>23</sup> Yiæ-su We-teh gyi wô, “Ziah yiu nying æ-kying Ngô, gyi we pao-siu Ngô-go dao-li; Ngô-go Ah-tia we æ-sih gyi, Ah-lah we tao gyi u-sen læ, ping-tsʽia teng gyi dô-kô deng-tong. <sup>24</sup> Feh æ-kying Ngô cü-kwu, z feh pao-siu Ngô-go dao-li: wa-yiu ng-lah sô tʽing-meng keh-go dao-li, feh-z Ngô-zi-go, z tsʽa Ngô læ Ah-tia-go.

<sup>22</sup> <u>犹大</u>，弗是箇<u>加略</u>个<u>犹大</u>，其等<u>耶稣</u>话：「主，尔会显出自拨阿拉看，弗拨世间上看，箇是咋个？」<sup>23</sup> <u>耶稣</u>回答其话：「若有人爱敬我，其会保守我个道理。我个阿爹会爱惜其，阿拉会到其乌碎来，并且等其大家庉东。<sup>24</sup> 弗爱敬我主顾，是弗保守我个道理。还有尔拉所听闻箇个道理，弗是我自个，是差我来阿爹个。

<sup>25</sup> “Ngô wa teng ng-lah dô-kô læ-tong, yiu keh-sing shih-wô kông peh ng-lah tʽing: <sup>26</sup> dæn-z keh Pao-kô Cü-kwu, ziu-z Sing-Ling, Ah-tia dzæ-ü Ngô-go ming-deo iao tsʽa-læ-go, Gyi we yiang-yiang kao hyiang ng-lah dao, yia we s-teh ng-lah kyi-teh-tao Ngô væn-pah teng ng-lah sô kông-go.

<sup>25</sup> 「我还等尔拉大家来东，有箇星说话讲拨尔拉听。<sup>26</sup> 但是箇保家主顾，就是圣灵，阿爹在于我个名头要差来个，其会样样教向尔拉道，也会使得尔拉记得到我凡百等尔拉所讲个。

<sup>27</sup> “Ngô yiu en-tæn yi-lôh peh ng-lah, Ngô pô Zi-go en-tæn s-peh ng-lah; Ngô s-peh ng-lah, feh ziang shü-kæn-zông s-peh ng-lah ka. Ng-lah-go sing hao-vong næn-ko, yia hao-vong pʽô. <sup>28</sup> Ng-lah yi-kying tʽing-meng Ngô wô, ‘Ngô iao kyʽi, Ngô yi we tao ng-lah u-sen læ:’ ziah-z æ-kying Ngô, Ngô wô, ‘Tao Ah-tia u-sen kyʽi,’ ng-lah tsong we hwun-hyi; ing-we Ah-tia z do-jü Ngô. <sup>29</sup> Næn-kæn, z-ken wa feh-zing tso-dzing, Ngô sin wô hyiang ng-lah dao; teng-tao z-ken tso-dzing ts-ʽeo, s-teh ng-lah hao siang-sing.

<sup>27</sup> 「我有安耽遗落拨尔拉，我把自个安耽赐拨尔拉。我赐拨尔拉，弗像世间上赐拨尔拉介。尔拉个心好甮难过，也好甮怕。<sup>28</sup> 尔拉已经听闻我话，『我要去，我又会到尔拉乌碎来。』若是爱敬我，我话，『到阿爹乌碎去，』尔拉总会欢喜。因为阿爹是大如我。<sup>29</sup> 难间，事干还弗曾做成，我先话向尔拉道。等到事干做成之后，使得尔拉好相信。

<sup>30</sup> “Ngô yi-ʽeo m-to-siao shih-wô hao teng ng-lah kông; ing-we keh shü-kæn-zông-go cü-tsæ læ-de, tsih-z teng Ngô m-kwæn-dzih: <sup>31</sup> peh-ko *z-ken* *kyʽiah-leh* *z-ka*, s-teh shü-kæn-zông hao hyiao-teh Ngô z æ-kying Ah-tia, yia z tsiao Ah-tia feng-fu Ngô ka tso-go. Bô-kyʽi, ah-lah hao li-kʽæ dông-deo kyʽi-de.”

<sup>30</sup> 「我以后呒多少说话好等尔拉讲。因为箇世间上个主宰来了，只是等我呒关涉。<sup>31</sup> 不过事干却勒是介，使得世间上好晓得我是爱敬阿爹，也是照阿爹吩咐我介做个。爬起，阿拉好离开荡头去了。」

---

### Iʽe. XV.

“NGÔ z tsing-go bu-dao jü; Ngô Ah-tia z cong-jü-go S-vu. <sup>2</sup> Væn-pah læ Ngô-go sing-zông feh kyih ko-ts go ô-ts, Gyi we tsôh-diao: væn-pah kyih ko-ts go *ô-ts*, Gyi we tsiu-coh ken-zing, s-teh gyi kyih ko-ts yü-kô to. <sup>3</sup> Ng-lah we-leh Ngô teng ng-lah kông-go dao-li z yi-kying ken-zing-de. <sup>4</sup> Iao ng-lah deng læ Ngô-go sing-zông, Ngô deng læ ng-lah sing-zông. Tsing-ziang ih-tiao ô-ts, ziah feh deng læ bu-dao jü-go sing-zông, zi feh neng-keo kyih ko-ts; ng-lah feh deng læ Ngô-go sing-zông, yia z-ka.

「我是真个葡萄树；我阿爹是种树个师父。<sup>2</sup> 凡百来我个身上弗结果子个桠枝，其会斫掉。凡百结果子个桠枝，其会周捉干净，使得其结果子愈加多。<sup>3</sup> 尔拉为了我等尔拉讲个道理是已经干净了。<sup>4</sup> 要尔拉庉来我个身上，我庉来尔拉身上。正像一吊桠枝，若弗庉来葡萄树个身上，自弗能够结果子。尔拉弗庉来我个身上，也是介。

<sup>5</sup> “Ngô z-go bu-dao jü, ng-lah *z-go* ô-ts. Væn-pah deng læ Ngô-go sing-zông, wa-yiu Ngô deng læ gyi-go sing-zông cü-kwu, gyi we kyih hyü-to ko-ts: ing-we <sup>\[1\]</sup>m̆-teh Ngô, ng-lah ih-yiang tu feh neng-keo tso. <sup>6</sup> Ziah yiu nying feh deng læ Ngô-go sing-zông, iao ziang ô-ts ka kʽang-leh nga-deo, peh gyi sao-diao; ziu siu-jih-long tiu-leh ho-li me-diao. <sup>7</sup> Ziah-z ng-lah deng læ Ngô-go sing-zông, Ngô-go shih-wô deng læ ng-lah sing li-hyiang, ze-bin iao gyiu soh-si, tsong we teng ng-lah tso-dzing. <sup>8</sup> Ng-lah ziah-z kyih hyü-to ko-ts, Ngô-go Ah-tia yiu yüong-wô; z-ka ng-lah we tso Ngô-go meng-du.

<sup>5</sup> 「我是个葡萄树，尔拉是个桠枝。凡百庉来我个身上，还有我庉来其个身上主顾，其会结许多果子。因为呒得我<sup>\[1\]</sup>，尔拉一样都弗能够做。<sup>6</sup> 若有人弗庉来我个身上，要像桠枝介揞勒外头，拨其燥掉。就收拾拢丢勒火里𤈦掉。<sup>7</sup> 若是尔拉庉来我个身上，我个说话庉来尔拉心里向，随便要求啥西，总会等尔拉做成。<sup>8</sup> 尔拉若是结许多果子，我个阿爹有荣华。是介尔拉会做我个门徒。

<sup>\[1\] *ʽÔh* *wô*, ziah-z teng Ngô kah-kʽæ. 或话，若是等我隔开。（原注）</sup>

<sup>9</sup> “Tsing-ziang Ah-tia æ-sih Ngô, Ngô yia z-ka æ-sih ng-lah: ng-lah yüong djông-djông deng læ Ngô-go æ-sih li-hyiang. <sup>10</sup> Ng-lah ziah-z pao-siu Ngô-go ʽao-ling, ziu we deng læ Ngô-go æ-sih li-hyiang; tsing-ziang Ngô pao-siu Ngô Ah-tia-go ʽao-ling, yia deng læ Gyi-go æ-sih li-hyiang ka. <sup>11</sup> Ngô teng ng-lah kông keh-sing shih-wô, z iao s-teh Ngô-go hwun-hyi hao deng læ ng-lah sing li-hyiang, yi s-teh ng-lah-go hwun-hyi hao mun-tsoh.

<sup>9</sup> 「正像阿爹爱惜我，我也是介爱惜尔拉。尔拉用常常庉来我个爱惜里向。<sup>10</sup> 尔拉若是保守我个号令，就会庉来我个爱惜里向。正像我保守我阿爹个号令，也庉来其个爱惜里向介。<sup>11</sup> 我等尔拉讲箇星说话，是要使得我个欢喜好庉来尔拉心里向，又使得尔拉个欢喜好满足。

<sup>12</sup> “Ng-lah kyʽi dô-kô siang-æ, ziang Ngô æ-sih ng-lah ka: keh ziu-z Ngô-go ʽao-ling. <sup>13</sup> Ih-go nying we-leh gyi beng-yiu kyʽi-diao zi-go sing-ming, tsæ m-yiu do-jü keh-cü-ka æ-sih-go sing. <sup>14</sup> Ng-lah ziah-z i Ngô væn-pah sô feng-fu ng-lah, ziu-z Ngô beng-yiu. <sup>15</sup> Ngô yi-ʽeo feh tsæ eo ng-lah z nu-boh, ing-we nu-boh feh hyiao-teh gyi cü-nying-kô sô tso-go: Ngô eo ng-lah z beng-yiu, ing-we Ngô væn-pah dzong Ah-tia sô tʽing-meng-go tu tʽong-cü ng-lah de. <sup>16</sup> Feh-z ng-lah kæn-shün Ngô, z Ngô kæn-shün ng-lah, shih-lih ng-lah hao kyʽi kyih ko-ts, yi peh ng-lah-go ko-ts hao dziang-tʽong læ-tong; s-teh ng-lah kʽao-djôh Ngô-go ming-deo gyiu Ah-tia ze-bin soh-si, Gyi tu we s-peh ng-lah. <sup>17</sup> Ngô pô keh-sing shih-wô feng-fu ng-lah, s-teh ng-lah hao dô-kô siang-æ.

<sup>12</sup> 「尔拉去大家相爱，像我爱惜尔拉介。箇就是我个号令。<sup>13</sup> 一个人为了其朋友弃掉自个性命，再呒有大如箇株介爱惜个心。<sup>14</sup> 尔拉若是依我凡百所吩咐尔拉，就是我朋友。<sup>15</sup> 我以后弗再讴尔拉是奴仆，因为奴仆弗晓得其主人家所做个。我讴尔拉是朋友，因为我凡百从阿爹所听闻个都通知尔拉了。<sup>16</sup> 弗是尔拉拣选我，是我拣选尔拉，设立尔拉好去结果子，又拨尔拉个果子好长通来东。使得尔拉靠着我个名头求阿爹随便啥西，其都会赐拨尔拉。<sup>17</sup> 我把箇星说话吩咐尔拉，使得尔拉好大家相爱。

<sup>18</sup> “SHÜ-KÆN-ZÔNG ziah-z u-su ng-lah, ng-lah hyiao-teh gyi z sin u-su Ngô go. <sup>19</sup> Ng-lah ziah-z joh-ü shü-kæn-zông, shü-kæn-zông tsong we æ-sih zi-go nying: dæn-z ng-lah feh-z joh-ü shü-kæn-zông, z Ngô dzong shü-kæn-zông kæn-shün-cʽih-læ-go, keh-lah shü-kæn-zông u-su ng-lah. <sup>20</sup> Ngô teng ng-lah sô wô-ko, “Nu-boh m-neh do-jü gyi cü-nying-kô, keh-kyü shih-wô yüong kyi-teh. Gyi-lah ziah-z pih-næn Ngô, yia we pih-næn ng-lah; ziah-z pao-siu Ngô-go shih-wô,; yia we pao-siu ng-lah-go *shih-wô*. <sup>21</sup> Gyi-lah we-leh Ngô-go ming-deo iao pô keh-sing ih-tsʽih-go z-ken ʽæ ng-lah, ing-we feh hyiao-teh tsʽa Ngô læ Cü-kwu.

<sup>18</sup> 「世间上若是恶愫尔拉，尔拉晓得其是先恶愫我个。<sup>19</sup> 尔拉若是属于世间上，世间上总会爱惜自个人。但是尔拉弗是属于世间上，是我从世间上拣选出来个，箇拉世间上恶愫尔拉。<sup>20</sup> 我等尔拉所话过，『奴仆呒得大如其主人家，』箇句说话用记得。其拉若是逼难我，也会逼难尔拉。若是保守我个说话，也会保守尔拉个说话。<sup>21</sup> 其拉为了我个名头要把箇星一切个事干害尔拉，因为弗晓得差我来主顾。

<sup>22</sup> “Ngô ziah m̆-teh læ teng gyi-lah kông-ko, gyi-lah z m-kao ze-ming: næn-kæn gyi-lah-go ze-ming m-kao hao tʽe-tʽôh. <sup>23</sup> U-su Ngô go cü-kwu, yia z u-su Ngô-go Ah-tia. <sup>24</sup> Ngô læ gyi-lah-go cong-nyiang ziah m̆-teh tso bih-nying dzong m-neh tso-ko-go z-ken, gyi-lah m-kao ze-ming: næn-kæn gyi-lah yi kʽen-kyin, yi u-su, Ngô teng Ngô-go Ah-tia. <sup>25</sup> Tsih-z keh-go z-ken yiu-go, hao s-teh gyi-lah lih-fah shü-li sô sia-tih-go shih-wô yiu yiao-nyiæn, *ziu-z* *wô*, ‘Gyi-lah vu-yün-vu-kwu u-su Ngô.’

<sup>22</sup> 「我若呒得来等其拉讲过，其拉是呒告罪名。难间其拉个罪名呒告好推托。<sup>23</sup> 恶愫我个主顾，也是恶愫我个阿爹。<sup>24</sup> 我来其拉个中央若呒得做别人从呒得做过个事干，其拉呒告罪名。难间其拉又看见，又恶愫，我等我个阿爹。<sup>25</sup> 只是箇个事干有个，好使得其拉律法书里所写的个说话有效验，就是话，『其拉无缘无故恶愫我。』

<sup>26</sup> “Dæn-z Ngô dzong Ah-tia u-sen we tsʽa-læ peh ng-lah go keh-we Pao-kô Cü-kwu, ziu-z dzong Ah-tia ka cʽih-læ tsing dao-li-go *Sing*-Ling, Gyi ih læ we tso Ngô-go te-tsing. <sup>27</sup> Ng-lah yia we tso te-tsing, ing-we z dzong kyʽi-deo teng Ngô dô-kô læ-tong.

<sup>26</sup> 「但是我从阿爹乌碎会差来拨尔拉个箇位保家主顾，就是从阿爹介出来真道理个圣灵，其一来会做我个对证。<sup>27</sup> 尔拉也会做对证，因为是从起头等我大家来东。」

---

### Iʽe. XVI.

“Ngô teng ng-lah kông keh-sing shih-wô, z iao s-teh ng-lah feh we pæn-tih. <sup>2</sup> Gyi-lah we ken ng-lah cʽih jü-we-dông: fi-dæn z-ka, yiu z-ʽeo læ-gyi, væn-pah sah ng-lah go cü-kwu, i gyi sön z læ-tih voh-z Jing-ming. <sup>3</sup> Gyi-lah ka-go siang-mao ʽæ ng-lah, z ing-we feh hyiao-teh Ah-tia, yia feh hyiao-teh Ngô. <sup>4</sup> Ngô teng ng-lah kông keh-sing shih-wô, z iao s-teh ng-lah, z-ʽeo ih tao, hao kyi-teh Ngô yiu keh-go shih-wô teng ng-lah kông-ko-de: yi-zin Ngô feh teng ng-lah kông keh-sing shih-wô, ing-we Ngô wa teng ng-lah dô-kô læ-tong.

「我等尔拉讲箇星说话，是要使得尔拉弗会𢲔跌。<sup>2</sup> 其拉会赶尔拉出聚会堂。非但是介，有时候来其，凡百杀尔拉个主顾，依其算是来的服侍神明。<sup>3</sup> 其拉介个相貌害尔拉，是因为弗晓得阿爹，也弗晓得我。<sup>4</sup> 我等尔拉讲箇星说话，是要使得尔拉，时候一到，好记得我有箇个说话等尔拉讲过了。以前我弗等尔拉讲箇星说话，因为我还等尔拉大家来东。

<sup>5</sup> “Næn-kæn Ngô tao tsʽa Ngô læ Cü-kwu-go u-sen kyʽi, ng-lah-go cong-nyiang yia m-nying meng Ngô ʽah-li kyʽi? <sup>6</sup> Dæn-z we-leh Ngô teng ng-lah kông keh-sing shih-wô, ng-lah z mun-sing iu-meng. <sup>7</sup> Ngô jih-we wô hyiang ng-lah dao, Ngô li-kʽæ *ng-lah*, z ng-lah-go ih-cʽü: Ngô ziah-z feh li-kʽæ *ng-lah*, Pao-kô Cü-kwu feh læ; ziah-z kyʽi, we tsʽa Gyi tao ng-lah-go u-sen læ. <sup>8</sup> Gyi ih læ, we pô ze, teng kong-yi, teng sing-pʽun-go z-ken, <sup>\[1\]</sup>peh shü-kæn-zông nying zi tsah-vah zi; <sup>9</sup> ze ni, ing-we gyi-lah feh siang-sing Ngô; <sup>10</sup> kong-yi ni, ing-we Ngô tao Ngô Ah-tia u-sen kyʽi, ng-lah m-neh kʽen-kyin Ngô; <sup>11</sup> sing-pʽun ni, ing-we keh shü-kæn-zông-go cü-tsæ yi-kying pʽun-tön-de.

<sup>5</sup> 「难间我到差我来主顾个乌碎去，尔拉个中央也呒人问我何里去？<sup>6</sup> 但是为了我等尔拉讲箇星说话，尔拉是满心忧闷。<sup>7</sup> 我实惠话向尔拉道，我离开尔拉，是尔拉个益处。我若是弗离开尔拉，保家主顾弗来。若是去，会差其到尔拉个乌碎来。<sup>8</sup> 其一来，会把罪，等公义，等审判个事干，拨世间上人自责罚自<sup>\[1\]</sup>。<sup>9</sup> 罪呢，因为其拉弗相信我。<sup>10</sup> 公义呢，因为我到我阿爹乌碎去，尔拉呒得看见我。<sup>11</sup> 审判呢，因为箇世间上个主宰已经判断了。

<sup>\[1\] *ʽÔh* *wô*, peh shü-kæn-zông hyiao-teh. 或话，拨世间上晓得。（原注）</sup>

<sup>12</sup> “NGÔ wa-yiu hyü-to z-ken iao teng ng-lah kông, tsih-z yin-dzæ ng-lah kyʽüoh-feh-lôh-go. <sup>13</sup> Dæn-z keh-we tsing dao-li-go *Sing*-Ling ih læ, Gyi we pô yiang-yiang tsing dao-li ling ng-lah tsing-kyʽi: Gyi feh we dzong Zi ka kông, we kông Gyi væn-pah sô tʽing-meng-go z-ken; wa-yiu vi-læ-go z-ken yia we tʽong-cü ng-lah. <sup>14</sup> Gyi we kwe yüong-wô peh Ngô; ing-we pô Ngô sô yiu-go do-læ tʽong-cü ng-lah. <sup>15</sup> Ah-tia væn-pah sô yiu-go, z Ngô-go: keh-lah Ngô wô, Gyi we pô Ngô sô yiu-go do-læ tʽong-cü ng-lah. <sup>16</sup> Deng ih-zông, ng-lah feh we kʽen-kyin Ngô; tsæ deng ih-zông, we kʽen-kyin Ngô: ing-we Ngô tao Ah-tia u-sen kyʽi.”

<sup>12</sup> 「我还有许多事干要等尔拉讲，只是现在尔拉吃弗落个。<sup>13</sup> 但是箇位真道理个圣灵一来，其会把样样真道理领尔拉进去。其弗会从自介讲，会讲其凡百所听闻个事干。还有未来个事干也会通知尔拉。<sup>14</sup> 其会归荣华拨我。因为把我所有个驮来通知尔拉。<sup>15</sup> 阿爹凡百所有个，是我个。箇拉我话，其会把我所有个驮来通知尔拉。<sup>16</sup> 庉一晌，尔拉弗会看见我。再庉一晌，会看见我。因为我到阿爹乌碎去。」

<sup>17</sup> Gyi meng-du yiu-sing ziu dô-kô z-ka wô, ‘Gyi teng ah-lah wô, Deng ih-zông ng-lah feh we kʽen-kyin Ngô, tsæ deng ih-zông we kʽen-kyin Ngô; wa-yiu wô, Ing-we Ngô tao Ah-tia u-sen kyʽi;’—— keh z soh-go shih-wô?” <sup>18</sup> Gyi-lah wô, “Gyi læ-tih wô, ‘Deng ih-zông,’ keh-kyü shih-wô tao-ti dza-go? ah-lah feh hyiao-teh Gyi z kông soh-si.”

<sup>17</sup> 其门徒有星就大家是介话，「其等阿拉话，『庉一晌尔拉弗会看见我，再庉一晌会看见我。』还有话，『因为我到阿爹乌碎去。』——箇是啥个说话？」<sup>18</sup> 其拉话，「其来的话，『庉一晌，』箇句说话到底咋个？阿拉弗晓得其是讲啥西。」

<sup>19</sup> Yiæ-su hyiao-teh gyi-lah i-s iao meng Gyi, ziu teng gyi-lah wô, “Ngô wô, “Deng ih-zông ng-lah feh we kʽen-kyin Ngô, tsæ deng ih-zông we kʽen-kyin Ngô, keh-go shih-wô ng-lah læ-tih nyi-leng ma? <sup>20</sup> Ngô tsing-tsing wô hyiang ng-lah dao, Ng-lah we kʽoh, we cʽih ngæn-li, shü-kæn-zông we hwun-hyi; ng-lah we iu-meng, dæn-z ng-lah-go iu-meng we pin tso hwun-hyi. <sup>21</sup> Nyü-nying læ-tih tso sang-m, yiu iu-meng, ing-we gyi-go z-ʽeo tao-de: na-hwun sang-cʽih-de, zin mông-kyi keh-go kwʽu-næn, ing-we hwun-hyi shü-kæn-zông yiu ih-go nying sang-cʽih-tong. <sup>22</sup> Z-ka-go, ng-lah næn-kæn yiu iu-meng; dæn-z Ngô we tsæ læ kʽen ng-lah, ng-lah-go sing-li ziu we hwun-hyi, ng-go hwun-hyi yia m-nying we deh-leh-kyʽi. <sup>23</sup> Tao keh-go nyih-ts ng-lah hao-vong meng Ngô soh-si. Ngô tsing-tsing wô hyiang ng-lah dao, Ng-lah kʽao Ngô-go ming-deo væn-pah sô gyiu Ah-tia go, Gyi tu we s-peh ng-lah. <sup>24</sup> Ng-lah ih-hyiang m̆-teh ih-yiang kʽao-djôh Ngô-go ming-deo gyiu-ko: *næn-kæn* hao gyiu, ziu we teh-djôh, s-teh ng-lah-go hwun-hyi we mun-tsoh.

<sup>19</sup> <u>耶稣</u>晓得其拉意思要问其，就等其拉话，「我话，『庉一晌尔拉弗会看见我，再庉一晌会看见我，』箇个说话尔拉来的议论吗？<sup>20</sup> 我真真话向尔拉道，尔拉会哭，会出眼泪，世间上会欢喜。尔拉会忧闷，但是尔拉个忧闷会变做欢喜。<sup>21</sup> 女人来的做生姆，有忧闷，因为其个时候到了。奶花生出了，前忘记箇个苦难，因为欢喜世间上有一个人生出东。<sup>22</sup> 是介个，尔拉难间有忧闷。但是我会再来看尔拉，尔拉个心里就会欢喜，尔个欢喜也呒人会夺勒去。<sup>23</sup> 到箇个日子尔拉好甮问我啥西。我真真话向尔拉道，尔拉靠我个名头凡百所求阿爹个，其都会赐拨尔拉。<sup>24</sup> 尔拉一向呒得一样靠着我个名头求过。难间好求，就会得着，使得尔拉个欢喜会满足。

<sup>25</sup> “Keh-sing z-ken Ngô z yüong <sup>\[1\]</sup>en-dzông shih-wô teng ng-lah kông-go: dæn-z yiu z-ʽeo læ-gyi, Ngô feh tsæ yüong <sup>\[1\]</sup>en-dzông shih-wô teng ng-lah kông, z iao ming-tông-tông pô Ah-tia-go z-ken tʽong-cü ng-lah. <sup>26</sup> Tao keh-go nyih-ts ng-lah we kʽao-djôh Ngô-go ming-deo ka gyiu; Ngô feh teng ng-lah wô,. Ngô we dæ ng-lah gyiu Ah-tia; <sup>27</sup> Ah-tia Zi yia æ-sih ng-lah, ing-we ng-lah æ-kying Ngô, yi siang-sing Ngô z dzong Jing-ming ka cʽih-læ-go. <sup>28</sup> Ngô z dzong Ah-tia ka cʽih-læ, tao shü-kæn-zông læ-go; yi li-kʽæ shü-kæn-zông, tao Ah-tia u-sen ka kyʽi.”

<sup>25</sup> 「箇星事干我是用暗藏<sup>\[1\]</sup>说话等尔拉讲个。但是有时候来其，我弗再用暗藏<sup>\[1\]</sup>说话等尔拉讲，是要明当当把阿爹个事干通知尔拉。<sup>26</sup> 到箇个日子尔拉会靠着我个名头介求。我弗等尔拉话，我会代尔拉求阿爹。<sup>27</sup> 阿爹自也爱惜尔拉，因为尔拉爱敬我，又相信我是从神明介出来个。<sup>28</sup> 我是从阿爹介出来，到世间上来个。又离开世间上，到阿爹乌碎介去。」

<sup>\[1\] *ʽÔh* *wô*, pi-fông. 或话，比方。（原注）</sup>

<sup>29</sup> Meng-du teng Gyi wô, “Ng keh-tsao z ming-tông-tông kông-go, feh yüong soh-go <sup>\[1\]</sup>en-dzông shih-wô de. <sup>30</sup> Næn-kæn ah-lah hyiao-teh Ng z yiang-yiang tu hyiao-teh-go, yia hao-vong jü *læ* meng Ng: we-leh ka, ah-lah siang-sing Ng z dzong Jing-ming ka cʽih-læ-go.”

<sup>29</sup> 门徒等其话，「尔箇遭是明当当讲个，弗用啥个暗藏<sup>\[1\]</sup>说话了。<sup>30</sup> 难间阿拉晓得尔是样样都晓得个，也好甮谁来问尔。为了介，阿拉相信尔是从神明介出来个。」

<sup>\[1\] *ʽÔh* *wô*, pi-fông. 或话，比方。（原注）</sup>

<sup>31</sup> Yiæ-su we-teh gyi-lah wô, “Keh-tsao ng-lah siang-sing-de ma? <sup>32</sup> Yiu z-ʽeo læ-gyi, z yi-kying tao-de, ng-lah we sæn-kʽæ, kôh-nying tao zi-go *di-fông* kyʽi, dzing-leh Ngô doh-zi læ-tong: Ngô yia feh-z doh-zi, ing-we Ah-tia teng Ngô dô-kô læ-tong. <sup>33</sup> Ngô teng ng-lah kông keh-sing shih-wô, iao s-teh ng-lah dzæ-ü Ngô yiu en-tæn. Ng-lah læ shü-kæn-zông pih-ding yiu kwʽu-næn: dæn-z hao fông-sing, shü-kæn-zông z Ngô yi-kying tang-ying-de.”

<sup>31</sup> <u>耶稣</u>回答其拉话，「箇遭尔拉相信了吗？<sup>32</sup> 有时候来其，是已经到了，尔拉会散开，各人到自个地方去，剩了我独自来东。我也弗是独自，因为阿爹等我大家来东。<sup>33</sup> 我等尔拉讲箇星说话，要使得尔拉在于我有安耽。尔拉来世间上必定有苦难。但是好放心，世间上是我已经打赢了。」

---

### Iʽe. XVII.

YIÆ-SU kông-hao keh-sing shih-wô, ngæn-tsing dæ-kyʽi hyiang-djôh tʽin, z-ka wô,

<u>耶稣</u>讲好箇星说话，眼睛抬起向着天，是介话：

“Ah-tia, z-ʽeo yi-kying tao-de; hao yüong-wô Ng-go Ng-ts, s-teh Ng-ts yia we yüong-wô Ng. <sup>2</sup> Ing-we Ng yi-kying s-peh Gyi gyün-ping hao kwun væn-pah yiu hyüih-kyʽi go, s-teh *Ng-ts* hao s üong-yün weh-ming peh Ng væn-pah sô s-peh Gyi go cü-kwu. <sup>3</sup> Keh üong-yün weh-ming, ziu-z hyiao-teh Ng keh-we doh-ih tsing Jing-ming, teng Ng sô tsʽa-læ-go Yiæ-su Kyi-toh. <sup>4</sup> Ngô læ shü-kæn-zông yi-kying yüong-wô Ng ko-de; Ng kao-dæ Ngô tso go z-ken, Ngô tso wun-djün-de: <sup>5</sup> Ah-tia, næn-kæn peh Ngô læ Ng-go u-sen ziu yüong-wô, ziu-z feh-zing yiu tʽin-di zin-deo Ngô læ Ng-go u-sen sô yiu-go yüong-wô.

「阿爹，时候已经到了。好荣华尔个儿子，使得儿子也会荣华尔。<sup>2</sup> 因为尔已经赐拨其权柄好管凡百有血气个，使得儿子好赐永远活命拨尔凡百所赐拨其个主顾。<sup>3</sup> 箇永远活命，就是晓得尔箇位独一真神明，等尔所差来个<u>耶稣</u> <u>基督</u>。<sup>4</sup> 我来世间上已经荣华尔过了。尔交代我做个事干，我做完全了。<sup>5</sup> 阿爹，难间拨我来尔个乌碎受荣华，就是弗曾有天地前头我来尔个乌碎所有个荣华。

<sup>6</sup> “Ng dzong shü-kæn-zông li-hyiang sô s-peh Ngô go nying, Ngô yi-kying hyin-cʽih Ng-go ming-deo peh gyi-lah hyiao-teh: gyi-lah *peng-læ* z Ng-go, Ng do-læ s-peh Ngô; gyi-lah yia z pao-siu Ng-go dao-li. Næn-kæn gyi-lah hyiao-teh Ng væn-pah sô s-peh Ngô go, yiang-yiang tu z dzong Ng ka læ: <sup>8</sup> ing-we Ng s-peh Ngô go shih-wô, Ngô yia djün peh gyi-lah; gyi-lah yi-kying ziu-de, yia jih-we hyiao-teh Ngô z dzong Ng ka cʽih-læ, ping-tsʽia siang-sing z Ng tsʽa Ngô læ. <sup>9</sup> Ngô z we-leh gyi-lah læ-tih gyiu; Ngô læ-tih gyiu, feh-z we-leh shü-kæn-zông,” z we-leh Ng sô s-peh Ngô go cü-kwu, ing-we gyi-lah z Ng-go. <sup>10</sup> Væn-pah z Ngô-go yia z Ng-go, z Ng-go yia z Ngô-go; ping-tsʽia Ngô dzæ-ü gyi-lah yiu yüong-wô.

<sup>6</sup> 「尔从世间上里向所赐拨我个人，我已经显出尔个名头拨其拉晓得。其拉本来是尔个，尔驮来赐拨我。其拉也是保守尔个道理。<sup>7</sup> 难间其拉晓得尔凡百所赐拨我个，样样都是从尔介来。<sup>8</sup> 因为尔赐拨我个说话，我也传拨其拉。其拉已经受了，也实惠晓得我是从尔介出来，并且相信是尔差我来。<sup>9</sup> 我是为了其拉来的求。我来的求，弗是为了世间上，是为了尔所赐拨我个主顾，因为其拉是尔个。<sup>10</sup> 凡百是我个也是尔个，是尔个也是我个。并且我在于其拉有荣华。

<sup>11</sup> “Ngô yi-ʽeo feh læ shü-kæn-zông, gyi-lah z shü-kæn-zông læ-tong, Ngô z tao Ng u-sen læ. Sing-jün-go Ah-tia, Ng sô s-peh Ngô go nying hao pao-wu gyi-lah kʽao-djôh Ng-go ming-deo, s-teh gyi-lah tso ih-ko-sang, ziang Ah-lah ka. <sup>12</sup> Ngô wa teng gyi-lah læ shü-kæn-zông læ-tong, Ngô z pao-wu gyi-lah kʽao-djôh Ng-go ming-deo; Ng sô s-peh Ngô go cü-kwu Ngô z kwu-djôh gyi-lah; nen-cong ih-go tu m-neh shih-diao, tsih-yiu keh mih-vông cü-kwu *shih-diao-de*, s-teh Sing-shü yiu yiao-nyiæn. <sup>13</sup> Ngô næn-kæn tao Ng u-sen læ; Ngô læ shü-kæn-zông kông keh-sing shih-wô, s-teh gyi-lah sing li-hyiang hao mun-tsoh Ngô-go hwun-hyi. <sup>14</sup> Ngô yi-kying pô Ng-go dao-li djün peh gyi-lah; shü-kæn-zông z u-su gyi-lah, ing-we gyi-lah z feh joh-ü shü-kæn-zông, ziang Ngô feh joh-ü shü-kæn-zông ka. <sup>15</sup> Ngô feh gyiu Ng dzong shü-kæn-zông pô gyi-lah siu-leh-kyʽi, tsih gyiu Ng pao-wu gyi-lah feh kyʽi væn-ze. <sup>16</sup> Gyi-lah feh joh-ü shü-kæn-zông, ziang Ngô feh joh-ü shü-kæn-zông ka. <sup>17</sup> Hao yüong Ng-go tsing dao-li tseng-kyʽi gyi-lah: Ng-go shih-wô ziu-z tsing dao-li. <sup>18</sup> Tsing-ziang Ng tsʽa Ngô tao shü-kæn-zông læ, Ngô z tsʽa gyi-lah tao shü-kæn-zông kyʽi. <sup>19</sup> Ngô yia we-leh gyi-lah tseng-kyʽi Ngô-zi, <sup>\[1\]</sup>s-teh gyi-lah kʽao-djôh tsing dao-li hao tso tseng-kyʽi-liao-go nying.

<sup>11</sup> 「我以后弗来世间上，其拉是世间上来东，我是到尔乌碎来。圣善个阿爹，尔所赐拨我个人好保护其拉靠着尔个名头，使得其拉做一个生，像阿拉介。<sup>12</sup> 我还等其拉来世间上来东，我是保护其拉靠着尔个名头。尔所赐拨我个主顾我是顾着其拉。内中一个都呒得失掉，只有箇灭亡主顾失掉了，使得圣书有效验。<sup>13</sup> 我难间到尔乌碎来。我来世间上讲箇星说话，使得其拉心里向好满足我个欢喜。<sup>14</sup> 我已经把尔个道理传拨其拉。世间上是恶愫其拉，因为其拉是弗属于世间上，像我弗属于世间上介。<sup>15</sup> 我弗求尔从世间上把其拉收勒去，只求尔保护其拉弗去犯罪。<sup>16</sup> 其拉弗属于世间上，像我弗属于世间上介。<sup>17</sup> 好用尔个真道理尊起其拉。尔个说话就是真道理。<sup>18</sup> 正像尔差我到世间上来，我是差其拉到世间上去。<sup>19</sup> 我也为了其拉尊起我自，使得其拉靠着真道理好做尊起了个人<sup>\[1\]</sup>。

<sup>\[1\] *Yiu-teh* *fæn*, s-teh gyi-lah hao tso jih-we tseng-kyʽi-liao-go nying. 有得翻，使得其拉好做实惠尊起了个人。（原注）</sup>

<sup>20</sup> “Ngô feh tæn-tsih we-leh keh-sing nying læ-tih gyiu, yia z we-leh tsiang-læ tʽing-meng gyi-lah-go shih-wô siang-sing Ngô cü-kwu gyiu: <sup>21</sup> s-teh gyi-lah long-tsong hao tso ih-ko-sang; ziang Ng Ah-tia dzæ-ü Ngô, Ngô dzæ-ü Ng, s-teh gyi-lah dzæ-ü Ah-lah yia hao tso ih-ko-sang: hao peh shü-kæn-zông siang-sing z Ng tsʽa Ngô læ-go. <sup>22</sup> Wa-yiu Ng sô s-peh Ngô go yüong-wô Ngô yi-kying s-peh gyi-lah; s-teh gyi-lah hao tso ih-ko-sang, ziang Ah-lah tso ih-ko-sang ka: <sup>23</sup> Ngô dzæ-ü gyi-lah, Ng yia dzæ-ü Ngô, s-teh gyi-lah hao djün-djün-be-be tso ih-ko-sang: hao peh shü-kæn-zông hyiao-teh z Ng tsʽa Ngô læ, yia z æ-sih gyi-lah ziang æ-sih Ngô ka.

<sup>20</sup> 「我弗单只为了箇星人来的求，也是为了将来听闻其拉个说话相信我主顾求。<sup>21</sup> 使得其拉拢总好做一个生。像尔阿爹在于我，我在于尔，使得其拉在于阿拉也好做一个生。好拨世间上相信是尔差我来个。<sup>22</sup> 还有尔所赐拨我个荣华我已经赐拨其拉。使得其拉好做一个生，像阿拉做一个生介。<sup>23</sup> 我在于其拉，尔也在于我，使得其拉好全全备备做一个生。好拨世间上晓得是尔差我来，也是爱惜其拉像爱惜我介。

<sup>24</sup> “Ah-tia, z Ngô læ-kæn-go u-sen, Ngô iao Ng sô s-peh Ngô go cü-kwu hao teng Ngô dô-kô læ-kæn; hao peh gyi-lah kʽen-kyin Ngô-go yüong-wô, ziu-z Ng sô s-peh Ngô go: ing-we kʽæ-bih tʽin-di yi-zin Ng z æ-sih Ngô go. <sup>25</sup> “Tsing-dzih-go Ah-tia, shü-kæn-zông feh hyiao-teh Ng; dæn-z Ngô hyiao-teh Ng, keh-sing nying yia hyiao-teh z Ng tsʽa Ngô læ. <sup>26</sup> Ngô z yi-kying hyin-cʽih Ng-go ming-deo peh gyi-lah hyiao-teh, wa iao hyin-cʽih-læ; s-teh Ng æ-sih Ngô go sing hao læ gyi-lah-go li-hyiang, Ngô yia hao læ gyi-lah-go li-hyiang.”

<sup>24</sup> 「阿爹，是我来间个乌碎，我要尔所赐拨我个主顾好等我大家来间。好拨其拉看见我个荣华，就是尔所赐拨我个。因为开辟天地以前尔是爱惜我个。<sup>25</sup> 正直个阿爹，世间上弗晓得尔。但是我晓得尔，箇星人也晓得是尔差我来。<sup>26</sup> 我是已经显出尔个名头拨其拉晓得，还要显出来。使得尔爱惜我个心好来其拉个里向，我也好来其拉个里向。」

---

### Iʽe. XVIII.

YIÆ-SU keh-sing shih-wô kông-hao, teng Gyi meng-du dong-de tseo-cʽih, ko Kyih-leng kyʽi-kʽang; læ keh-deo yiu ih-go hwô-yün, Gyi ziu teng meng-du dô-kô tseo-tsing-kyʽi. <sup>2</sup> Iao ma Gyi diao go Yiu-da yia hyiao-teh keh-tʽah di-fông: ing-we Yiæ-su teng meng-du peh-djông tao keh-deo kyʽi jü-long.

<u>耶稣</u>箇星说话讲好，等其门徒同队走出，过<u>汲沦</u>溪坑。来箇头有一个花园，其就等门徒大家走进去。<sup>2</sup> 要卖其掉个<u>犹大</u>也晓得箇𡍲地方。因为<u>耶稣</u>等门徒不常到箇头去聚拢。

<sup>3</sup> Yiu-da ta-leh ih-de ping, wa-yiu keh-sing tsi-s-deo teng Fah-li-sæ nying u-sen læ-go tsʽa-nying, do-leh teng-long ho-pô tao-tsʽiang keh-sing, tao keh-deo kyʽi. <sup>4</sup> Yiæ-su hyiao-teh væn-pah iao ling djôh Gyi go z-ken, ziu tseo-cʽih-læ, teng gyi-lah wô, “Ng-lah *læ* zing jü?” <sup>5</sup> Gyi-lah wô, “Nô-sah-leh-go Yiæ-su.” Yiæ-su teng gyi-lah wô, “Ngô ziu-z.” Ma Gyi diao-go Yiu-da yia teng gyi-lah dô-kô lih-kæn. <sup>6</sup> *Yiæ-su* teng gyi-lah wô, “Ngô ziu-z,” gyi-lah ziu tao-tʽe, tih-tao di-yiang. <sup>7</sup> Gyi yi meng gyi-lah wô, “Ng-lah *læ* zing jü?” Gyi-lah wô, “Nô-sah-leh-go Yiæ-su.” <sup>8</sup> Yiæ-su z-ka wô, “Ngô yi-kying teng ng-lah wô-ko Ngô ziu-z: ka-ni, ziah-z *læ* zing Ngô, keh-sing nying hao peh gyi-lah kyʽi.” <sup>9</sup> Z-ka, *Yiæ-su* *zin-deo* sô wô, “Ng sô s-peh Ngô go cü-kwu, Ngô ih-go tu m-neh shih-diao,” keh-kyü shih-wô yiu yiao-nyiæn.

<sup>3</sup> <u>犹大</u>带勒一队兵，还有箇星祭司头等<u>法利赛</u>人乌碎来个差人，驮勒灯笼火把刀枪箇星，到箇头去。<sup>4</sup> <u>耶稣</u>晓得凡百要临着其个事干，就走出来，等其拉话：「尔拉来寻谁？」<sup>5</sup> 其拉话：「<u>拿撒勒</u>个<u>耶稣</u>。」<u>耶稣</u>等其拉话：「我就是。」卖其掉个<u>犹大</u>也等其拉大家立间。<sup>6</sup> <u>耶稣</u>等其拉话：「我就是。」其拉就倒退，跌倒地垟。<sup>7</sup> 其又问其拉话：「尔拉来寻谁？」其拉话：「<u>拿撒勒</u>个<u>耶稣</u>。」<sup>8</sup> <u>耶稣</u>是介话：「我已经等尔拉话过我就是。介呢，若是来寻我，箇星人好拨其拉去。」<sup>9</sup> 是介，<u>耶稣</u>前头所话，「尔所赐拨我个主顾，我一个都呒得失掉」箇句说话有效验。

<sup>11</sup> Si-meng Pe-teh yiu ih-pô tao ta-tih, ziu bah-cʽih kyʽi tsæn tsi-s-deo-go nu-boh, siah-lôh gyi jing-tsah ng-to. Keh nu-boh-go ming-z kyiao-leh Mô-leh-kwu. <sup>11</sup> Yiæ-su teng Pe-teh wô, “Ng-go tao yüong tʽao-tsing tao-kʽôh-li: Ah-tia sô s-peh Ngô keh-go pe-ts Ngô næn-dao hao feh kyʽüoh ma?”

<sup>10</sup> <u>西门·彼得</u>有一把刀带的，就拔出去斩祭司头个奴仆，削落其顺只耳朵。箇奴仆个名字叫勒<u>马勒古</u>。<sup>11</sup> <u>耶稣</u>等<u>彼得</u>话：「尔个刀用套进刀壳里。阿爹所赐拨我箇个杯子我难道好弗吃吗？」

<sup>12</sup> KEH-TSAO keh-de ping teng tsʽin-tsong teng Yiu-tʽa nying-go tsʽa-nying ziu kʽô Yiæ-su, bo-ts, <sup>13</sup> sin ta tao Üô-nô u-sen kyʽi; ziu-z keh nyin tso tsi-s-deo Kæ-üô-fah-go dziang-nying. <sup>14</sup> Kæ-üô-fah ziu-z zin-deo teng Yiu-tʽa nying wô, “Ih-go nying we-leh pah-sing si, z *ah-lah-go* bin-i,” keh-go cü-kwu.

<sup>12</sup> 箇遭箇队兵等千总等<u>犹太</u>人个差人就抲<u>耶稣</u>，缚仔，<sup>13</sup> 先带到<u>亚拿</u>乌碎去。就是箇年做祭司头<u>该亚法</u>个丈人。<sup>14</sup> <u>该亚法</u>就是前头等<u>犹太</u>人话，「一个人为了百姓死，是阿拉个便宜」箇个主顾。

<sup>15</sup> Si-meng Pe-teh, teng keh bih-go meng-du, keng-leh Yiæ-su kyʽi. Keh-go meng-du z tsi-s-deo nying-teh-go; gyi teng Yiæ-su dô-kô tseo-tsing tsi-s-deo-go ngô-meng-li: <sup>16</sup> Pe-teh læ meng-kʽeo nga-deo lih-kæn, Tsi-s-deo nying-teh-go meng-du tseo-cʽih-læ, teng kwun-meng-go *ô-deo* wô ih-sing, ziu ta-leh Pe-teh tsing-kyʽi. <sup>17</sup> Kwun-meng-go ô-deo ziu teng Pe-teh wô, “Ng yia z keh-go Nying-go meng-du feh?” Gyi wô, “Ngô feh-z.” <sup>18</sup> Keh-sing nu-boh teng tsʽa-nying, ing-we tʽin-kô lang, sang tʽæn-ho, lih-ts læ-kæn hong: Pe-teh yia teng gyi-lah dô-kô lih-ts hong-hong.

<sup>15</sup> <u>西门·彼得</u>，等箇别个门徒，跟勒<u>耶稣</u>去。箇个门徒是祭司头认得个。其等<u>耶稣</u>大家走进祭司头个衙门里。<sup>16</sup> <u>彼得</u>来门口外头立间。祭司头认得个门徒走出来，等管门个丫头话一声，就带勒<u>彼得</u>进去。<sup>17</sup> 管门个丫头就等<u>彼得</u>话：「尔也是箇个人个门徒弗？」其话：「我弗是。」<sup>18</sup> 箇星奴仆等差人，因为天家冷，生炭火，立仔来间烘。<u>彼得</u>也等其拉大家立仔烘烘。

<sup>19</sup> Tsi-s-deo pô Gyi meng-du, teng Gyi-zi kông-go dao-li, meng-meng Yiæ-su. <sup>20</sup> Yiæ-su we-teh gyi wô, “Ngô z ming-tông-tông kông peh shü-kæn-zông tʽing go; Ngô z dziang-tʽong læ jü-we-dông teng sing-din-li, Yiu-tʽa nying djông-djông jü-long-go u-sen, kông dao-li; læ s-ʽô u-dông Ngô ih-yiang tu m-neh kông-ko. <sup>21</sup> Ng dza-we meng Ngô? hao meng keh-sing tʽing-meng-go cü-kwu Ngô z teng gyi-lah kông soh-si; Ngô sô kông-go gyi-lah hyiao-teh-go.” <sup>22</sup> Gyi tsing-hao læ-tih kông keh-sing shih-wô, yiu ih-go bông-pin lih-tong-go tsʽa-nying <sup>\[1\]</sup>kwah Yiæ-su ih-kwông, z-ka wô, “Ng ka ing tsi-s-deo ma?” <sup>23</sup> Yiæ-su we-teh gyi wô, “Ngô ziah kông-tsʽo-de, hao pʽi-bing Ngô-go tsʽo; ziah-z feh tsʽo, dza-we tang Ngô ni?”

<sup>19</sup> 祭司头把其门徒，等其自讲个道理，问问<u>耶稣</u>。<sup>20</sup> <u>耶稣</u>回答其话：「我是明当当讲拨世间上听个。我是长通来聚会堂等圣殿里，<u>犹太</u>人常常聚拢个乌碎，讲道理。来私下乌荡我一样都呒得讲过。<sup>21</sup> 尔咋会问我？好问箇星听闻个主顾我是等其拉讲啥西。我所讲个其拉晓得个。」<sup>22</sup> 其正好来的讲箇星说话，有一个旁边立东个差人掴<u>耶稣</u>一光<sup>\[1\]</sup>，是介话：「尔介应祭司头吗？」<sup>23</sup> <u>耶稣</u>回答其话：「我若讲错了，好批评我个错。若是弗错，咋会打我呢？」

<sup>\[1\] *ʽÔh* *wô*, s bông tang Yiæ-su ih-kyi. 或话，使棒打<u>耶稣</u>一记。（原注）</sup>

<sup>24</sup> Yiæ-su *dzing-gyiu* bo-liao-go, Üô-nô song-kyʽi peh tsi-s-deo Kæ-üô-fah.

<sup>24</sup> <u>耶稣</u>仍旧缚了个，<u>亚拿</u>送去拨祭司头<u>该亚法</u>。

<sup>25</sup> Si-meng Pe-teh lih-ts læ-kæn hong-ho; yiu nying teng gyi wô, “Ng yia z Gyi-go meng-du feh?” <sup>26</sup> Gyi feh tsiao-jing, z-ka wô, “Ngô feh-z.” Yiu ih-go tsi-s-deo-go nu-boh, ziu-z Pe-teh siah-lôh gyi ng-to cü-kwu-go tsʽing-kyün, z-ka wô, “Ngô læ hwô-yün li-hyiang soh m-neh kʽen-kyin ng teng Gyi dô-kô læ-kæn ma?” <sup>27</sup> Pe-teh yi feh tsiao-jing: kyi lih-kʽeh ziu di-de.

<sup>25</sup> <u>西门·彼得</u>立仔来间烘火。有人等其话：「尔也是其个门徒弗？」<sup>26</sup> 其弗招认，是介话：「我弗是。」有一个祭司头个奴仆，就是<u>彼得</u>削落其耳朵主顾个亲眷，是介话：「我来花园里向啥呒得看见尔等其大家来间吗？」<sup>27</sup> <u>彼得</u>又弗招认。鸡立刻就啼了。

<sup>28</sup> KEH-TSAO gyi-lah dzong Kæ-üô-fah-go u-sen ta Yiæ-su tao <sup>\[1\]</sup>kong-kwun-li kyʽi. Z-ʽeo z tsao tʽin-nyiang; kʽong-pʽô tæn-djôh ao-tsao, keh-lah feh tseo-tsing kong-kwun-li kyʽi; s-teh gyi-lah wa hao kyʽüoh yü-yüih.

<sup>28</sup> 箇遭其拉从<u>该亚法</u>个乌碎带<u>耶稣</u>到公馆里去<sup>\[1\]</sup>。时候是早天亮。恐怕黵着鏖糟，箇拉弗走进公馆里去。使得其拉还好吃逾越。

<sup>\[1\] *ʽÔh* *wô*, Pe-lah-to ngô-meng: *kʽen* Mt. 27. 27. 或话，<u>彼拉多</u>衙门。看 Mt. 27. 27.（原注）</sup>

<sup>29</sup> Pe-lah-to ziu tseo-cʽih-læ, teng gyi-lah wô, “Ng-lah kao keh-go Nying z soh-go en-gyin?” <sup>30</sup> Gyi-lah we-teh gyi wô, “Gyi ziah m-neh w̆a z-ken tso-ko, ah-lah tsæ-ve song-læ peh ng.” <sup>31</sup> Pe-lah-to wô, “Ng-lah zi ta-leh-kyʽi, tsiao zi-go lih-fah kyʽi pʽun-tön Gyi.” Yiu-tʽa nying teng gyi wô, “Ah-lah m-neh sah-nying-go gyün-ping.” <sup>32</sup> S-teh Yiæ-su ts-tin Gyi-zi tsiang-læ iao dza-go si-fah sô kông-go shih-wô yiu yiao-nyiæn.

<sup>29</sup> <u>彼拉多</u>就走出来，等其拉话：「尔拉告箇个人是啥个案件？」<sup>30</sup> 其拉回答其话：「其若呒得坏事干做过，阿拉再𫧃送来拨尔。」<sup>31</sup> <u>彼拉多</u>话：「尔拉自带勒去，照自个律法去判断其。」<u>犹太</u>人等其话：「阿拉呒得杀人个权柄。」<sup>32</sup> 使得<u>耶稣</u>指点其自将来要咋个死法所讲个说话有效验。

<sup>33</sup> Pe-lah-to yi tseo-tsing kong-kwun-li, eo Yiæ-su læ, teng Gyi wô, “Ng z Yiu-tʽa nying-go Wông-ti feh?” <sup>34</sup> Yiæ-su we-teh gyi wô, “Keh-kyü shih-wô z ng-zi kông-cʽih-læ-go? wa-z yiu bih-nying pô keh-go z-ken wô hyiang ng dao-go?” <sup>35</sup> Pe-lah-to we-teh, *z-ka* *wô*, “Ngô soh z Yiu-tʽa nying? Z Ng-zi-go peng-koh-nying teng keh-sing tsi-s-deo tsiang Ng song-læ peh ngô: Ng tao-ti tso soh-go z-ken?” <sup>36</sup> Yiæ-su we-teh, *z-ka* *wô*, “Ngô-go koh z feh joh-ü keh-go shü-kæn-zông. Ngô-go koh ziah-z joh-ü shü-kæn-zông, Ngô-go siu-ʽô-nying tsong we teng Ngô cʽih-lih tang-tsiang, sæn-leh Ngô song peh Yiu-tʽa nying: næn-kæn Ngô-go koh z feh joh-ü shü-kæn-zông.” <sup>37</sup> Pe-lah-to ziu wô, “Ka-ni, Ng z-go wông-ti feh?” Yiæ-su we-teh wô, “Ng wô-djôh-de, Ngô z-go Wông-ti. Ngô sang-cʽih-læ-go yün-kwu, Ngô tao shü-kæn-zông læ-go yün-kwu, z iao tso tsing dao-li-go te-tsing: væn-pah joh-ü tsing dao-li cü-kwu we tʽing Ngô-go shih-wô.” <sup>38</sup> Pe-lah-to teng Gyi wô, “Soh-si z tsing dao-li?”

<sup>33</sup> <u>彼拉多</u>又走进公馆里，讴<u>耶稣</u>来，等其话：「尔是<u>犹太</u>人个皇帝弗？」<sup>34</sup> <u>耶稣</u>回答其话：「箇句说话是尔自讲出来个？还是有别人把箇个事干话向尔道个？」<sup>35</sup> <u>彼拉多</u>回答，是介话：「我啥是<u>犹太</u>人？是尔自个本国人等箇星祭司头将尔送来拨我。尔到底做啥个事干？」<sup>36</sup> <u>耶稣</u>回答，是介话：「我个国是弗属于箇个世间上。我个国若是属于世间上，我个手下人总会等我出力打仗，省勒我送拨<u>犹太</u>人。难间我个国是弗属于世间上。」<sup>37</sup> <u>彼拉多</u>就话：「介呢，尔是个皇帝弗？」<u>耶稣</u>回答话：「尔话着了，我是个皇帝。我生出来个缘故，我到世间上来个缘故，是要做真道理个对证。凡百属于真道理主顾会听我个说话。」<sup>38</sup> <u>彼拉多</u>等其话：「啥西是真道理？」

Wô-leh ih-sing, yi tseo-cʽih-kyʽi, teng Yiu-tʽa nying wô, “Ngô kʽen Gyi z ih-ngæn m-kao ze. <sup>39</sup> Ng-lah yiu ih-go lao kwe-kyü, Yü-yüih-tsih z-ʽeo ngô fông ih-go væn-nying peh ng-lah: ka-ni, ng-lah iao ngô fông Yiu-tʽa nying-go Wông-ti feh?” <sup>40</sup> Cong-nying yi wæ-wæ-hyiang eo-kyʽi-læ, wô, “Feh iao *fông* keh-go Nying, *fông* Pô-lah-pô.” Keh Pô-lah-pô z-go gyiang-dao.

话勒一声，又走出去，等<u>犹太</u>人话：「我看其是一眼呒告罪。<sup>39</sup> 尔拉有一个老规矩，逾越节时候我放一个犯人拨尔拉。介呢，尔拉要我放<u>犹太</u>人个皇帝弗？」<sup>40</sup> 众人又怀怀响讴起来，话：「弗要放箇个人，放<u>巴拉巴</u>。」箇<u>巴拉巴</u>是个强盗。

---

### Iʽe. XIX.

Keh-tsao Pe-lah-to tsiang Yiæ-su s pin-ts tang Gyi. <sup>2</sup> Keh-sing ping do-leh tsʽ pin-cʽih ih-ting bing-tʽin-kwun, ta læ Gyi deo-li, yi do-leh ʽong-bao pʽi-leh Gyi sing-zông, ziu wô, <sup>3</sup> “Yiu-tʽa nying-go Wông-ti, kong-hyi!” Yi do-kyʽi siu læ-tih tang Gyi.

箇遭<u>彼拉多</u>将<u>耶稣</u>使鞭子打其。<sup>2</sup> 箇星兵驮勒刺编出一顶平天冠，戴来其头里，又驮勒红袍披勒其身上，就话，<sup>3</sup> 「<u>犹太</u>人个皇帝，恭喜！」又驮起手来的打其。

<sup>4</sup> Pe-lah-to yi tseo-cʽih, teng gyi-lah wô, “Ngô ta Gyi cʽih-læ peh ng-lah, s-teh ng-lah hao hyiao-teh ngô? kʽen Gyi z ih-ngæn m-kao ze.” Yiæ-su ta-leh tsʽ tso-go bing-tʽin-kwun, pʽi-leh ʽong-bao, tseo-cʽih-læ. *Pe-lah-to* teng gyi-lah wô, “Tsʽia-kʽen keh-go Nying!” <sup>6</sup> Keh-sing tsi-s-deo teng tsʽa-nying ih kʽen, ziu wæ-wæ-hyiang eo-kyʽi-læ, wô, “Ting *Gyi* læ jih-z-kô-zông! ting *Gyi* læ jih-z-kô-zông!” Pe-lah-to teng gyi-lah wô, “Ng-lah zi hao kyʽi ting Gyi læ jih-z-kô-zông: ngô kʽen Gyi z m-kao ze.” <sup>7</sup> Yiu-tʽa nying we-teh gyi wô, “Ah-lah yiu ih-diao lih-fah, tsiao keh-go lih-fah Gyi kæ si, ing-we Gyi-zi sön Zi z Jing-ming-go Ng-ts.”

<sup>4</sup> <u>彼拉多</u>又走出，等其拉话：「我带其出来拨尔拉，使得尔拉好晓得我。看其是一眼呒告罪。」<u>耶稣</u>带勒刺做个平天冠，披勒红袍，走出来。<u>彼拉多</u>等其拉话：「且看箇个人！」<sup>6</sup> 箇星祭司头等差人一看，就怀怀响讴起来，话：「钉其来十字架上！钉其来十字架上！」<u>彼拉多</u>等其拉话：「尔拉自好去钉其来十字架上。我看其是呒告罪。」<sup>7</sup> <u>犹太</u>人回答其话：「阿拉有一条律法，照箇个律法其该死，因为其自算自是神明个儿子。」

<sup>8</sup> Pe-lah-to tʽing-meng keh-kyü shih-wô, yüih-fah pʽô-kyʽi-læ-de; <sup>9</sup> yi tseo-tsing kwun-tʽing-li, teng Yiæ-su wô, “Ng tao-ti ʽah-li læ-go?” Yiæ-su ih-ngæn feh ing gyi. <sup>10</sup> Pe-lah-to teng Gyi wô, “Ng feh kʽeng teng ngô kông ma? Næn-dao feh hyiao-teh ngô yiu gyün-ping hao ting Ng læ jih-z-kô-zông, yia yiu gyün-ping hao sih-fông Ng ma?” <sup>11</sup> Yiæ-su we-teh wô, “Ziah feh-z dzong zông-deo s-peh ng, ng ziu m-kao soh-go gyün-ping hao bæn Ngô: keh-lah tsiang Ngô song peh ng cü-kwu, gyi-go ze yü-kô do.”

<sup>8</sup> <u>彼拉多</u>听闻箇句说话，越发怕起来了。<sup>9</sup> 又走进官厅里，等<u>耶稣</u>话：「尔到底何里来个？」<u>耶稣</u>一眼弗应其。<sup>10</sup> <u>彼拉多</u>等其话：「尔弗肯等我讲吗？难道弗晓得我有权柄好钉尔来十字架上，也有权柄好释放尔吗？」<sup>11</sup> <u>耶稣</u>回答话：「若弗是从上头赐拨尔，尔就呒告啥个权柄好办我。箇拉将我送拨尔主顾，其个罪愈加大。」

<sup>13</sup> Keh-tsao Pe-lah-to tang-sön sih-fông Gyi. Dæn-z Yiu-tʽa nying eo-kyʽi-læ, wô, “Ng ziah-z sih-fông keh-go Nying, feh-z Kæ-sah-go cong-dzing: væn-pah zi-lih-we-wông cü-kwu z teh-ze Kæ-sah.” <sup>13</sup> Pe-lah-to tʽing-meng keh-go shih-wô, ta-leh Yiæ-su cʽih-læ, zo-we-li zo-ts, læ ih-tʽah kyiao-leh Pʽu-wô-zah, Hyi-pah-læ-go kʽeo-ing *kyiao-leh* Eh-pô-da; <sup>14</sup> (*z-ʽeo* z yü-be Yü-yüih-tsih keh nyih, iah-læ <sup>\[1\]</sup>jih-nyi tin-cong;) ziu teng Yiu-tʽa nying wô, “Tsʽia-kʽen ng-lah-go Wông-ti!” <sup>15</sup> Gyi-lah wæ-wæ-hyiang eo-kyʽi-læ, wô, “Kyʽi-diao *Gyi*! kyʽi-diao *Gyi*! ting Gyi læ jih-z-kô-zông.” Pe-lah-to teng gyi-lah wô, “Ng-lah-go Wông-ti ngô hao ting Gyi tao jih-z-kô-zông ma?” Keh-sing tsi-s-deo we-teh, *z-ka* *wô*, “Djü-leh Kæ-sah ts-nga ah-lah m-neh soh-go wông-ti.” <sup>16</sup> Keh-tsao *Pe-lah-to* tsiang Yiæ-su kao-dæ gyi-lah kyʽi ting læ jih-z-kô-zông.

<sup>13</sup> 箇遭<u>彼拉多</u>打算释放其。但是<u>犹太</u>人讴起来，话：「尔若是释放箇个人，弗是<u>该撒</u>个忠臣。凡百自立为王主顾是得罪<u>该撒</u>。」<sup>13</sup> <u>彼拉多</u>听闻箇个说话，带勒<u>耶稣</u>出来，座位里坐仔，来一𡍲叫勒铺华石，<u>希伯来</u>个口音叫勒<u>厄巴大</u>。<sup>14</sup> （时候是预备逾越节箇日，约来十二点钟<sup>\[1\]</sup>。）就等<u>犹太</u>人话：「且看尔拉个皇帝！」<sup>15</sup> 其拉怀怀响讴起来，话：「弃掉其！弃掉其！钉其来十字架上。」<u>彼拉多</u>等其拉话：「尔拉个皇帝我好钉其到十字架上吗？」箇星祭司头回答，是介话：「除了<u>该撒</u>之外阿拉呒得啥个皇帝。」<sup>16</sup> 箇遭<u>彼拉多</u>将<u>耶稣</u>交代其拉去钉来十字架上。

<sup>\[1\] *Yiu-teh* *fæn*, loh tin-cong. *Yiu-kyi-go* *kwu-kyün* *wô*, kyiu tin-cong. 有得翻，六点钟。有几个古卷话，九点钟。（原注）</sup>

GYI-LAH pô Yiæ-su ta-leh-kyʽi-de. <sup>17</sup> *Yiæ-su* pe-leh jih-z-kô tseo-cʽih tao ih-tʽah di-fông kyiao-leh Kwʽu-lu-deo u-sen, Hyi-pah-læ-go kʽeo-ing kyiao-leh Kôh-kôh-tʽa. <sup>18</sup> Læ keh-deo ting Gyi læ jih-z-kô-zông; wa-yiu liang-go nying dô-kô *ting-kæn*, *ih-go* læ dông-pin, *ih-go* læ keh-pin, Yiæ-su læ cong-nyiang.

其拉把<u>耶稣</u>带勒去了。<sup>17</sup> <u>耶稣</u>揹勒十字架走出到一𡍲地方叫勒骷颅头乌碎，<u>希伯来</u>个口音叫勒<u>各各他</u>。<sup>18</sup> 来箇头钉其来十字架上。还有两个人大家钉间，一个来荡边，一个来箇边，<u>耶稣</u>来中央。

<sup>19</sup> Pe-lah-to sia ih-tsiang diao-ts, tʽiah læ jih-z-kô zông-deo: sia-tih-go z-ka wô, “NÔ-SAH-LEH-GO YIÆ-SU, YIU-TʽA NYING-GO WÔNG-TI.” <sup>20</sup> Yiu hyü-to Yiu-tʽa nying doh keh-tsiang diao-ts; ing-we Yiæ-su ting jih-z-kô go di-fông teng zing-li siang-gying; ping-tsʽia z yüong Hyi-pah-læ, Hyi-lah, Lo-mô-go z-ngæn sia-go. <sup>21</sup> Yiu-tʽa nying keh-sing tsi-s-deo ziu teng Pe-lah-to wô, “Vong sia, “Yiu-tʽa nying-go Wông-ti: hao sia, Gyi-zi wô, Ngô z Yiu-tʽa nying-go Wông-ti.” <sup>22</sup> Pe-lah-to we-teh wô, “Ngô sia, z-ka sia-tih-de.”

<sup>19</sup> <u>彼拉多</u>写一张条子，贴来十字架上头。写的个是介话：「<u>拿撒勒</u>个<u>耶稣</u>，<u>犹太</u>人个皇帝。」<sup>20</sup> 有许多<u>犹太</u>人读箇张条子。因为<u>耶稣</u>钉十字架个地方等城里相近。并且是用<u>希伯来</u>，<u>希腊</u>，<u>罗马</u>个字眼写个。<sup>21</sup> <u>犹太</u>人箇星祭司头就等<u>彼拉多</u>话：「甮写，『<u>犹太</u>人个皇帝。』好写，其自话，『我是<u>犹太</u>人个皇帝。』」<sup>22</sup> <u>彼拉多</u>回答话：「我写，是介写的了。」

<sup>23</sup> Keh-sing ping kyi-kying ting Yiæ-su læ jih-z-kô-zông, ziu do-leh Gyi i-zông tso s-kwu feng, me-nying kôh teh ih-kwu; yi *do-leh* tʽi-li i-zông: keh tʽi-li i-zông m-neh vong-u, dzong zông tao ʽô tso-cʽih ziu-z ih-gyin-sang. <sup>24</sup> Gyi-lah ziu dô-kô z-ka wô, “Ah-lah vong cʽô-kʽæ gyi, hao tsʽeh ts-meh-den, kʽen jü teh-djôh:” s-teh keh-tsih Sing-shü yiu yiao-nyiæn, ziu-z wô, “Ngô nga-deo i-zông gyi-lah dô-kô feng-kʽæ; we-leh Ngô li-deo i-zông gyi-lah tsʽeh ts-meh-den.” \[S. 22. 18.\] Keh-sing ping sô tso-go ziu-z ka.

<sup>23</sup> 箇星兵既经钉<u>耶稣</u>来十字架上，就驮勒其衣裳做四股分，每人各得一股。又驮勒替里衣裳。箇替里衣裳呒得缝乌，从上到下做出就是一件生。<sup>24</sup> 其拉就大家是介话：「阿拉甮扯开其，好撮指末头，看谁得着。」使得箇节圣书有效验，就是话：「我外头衣裳其拉大家分开。为了我里头衣裳其拉撮指末头。」\[S. 22. 18.\] 箇星兵所做个就是介。

<sup>25</sup> Yiæ-su-go ah-nyiang, teng Gyi ah-nyiang-go tsi-me, <sup>\[1\]</sup>Keh-lo-pô-go lao-nyüing Mô-li-üô, wa-yiu Meh-da-lah-go Mô-li-üô, tu læ Gyi jih-z-kô bông-pin lih-kæn. <sup>26</sup> Yiæ-su kʽen-kyin ah-nyiang, wa-yiu keh sô æ-sih-go meng-du bông-pin lih-tong, ziu teng Gyi ah-nyiang wô, “Nyü-nying, tsʽia-kʽen ng-go ng-ts.” <sup>27</sup> Yi teng keh-go meng-du wô, “Tsʽia-kʽen ng-go ah-nyiang.” Dzong keh-go z-ʽeo keh-go meng-du tsih gyi tao zi-go *oh-li* kyʽi-de.

<sup>25</sup> <u>耶稣</u>个阿娘，等其阿娘个姊妹，<u>革罗巴</u><sup>\[1\]</sup>个老𭑸<u>马利亚</u>，还有<u>抹大拉</u>个<u>马利亚</u>，都来其十字架旁边立间。<sup>26</sup> <u>耶稣</u>看见阿娘，还有箇所爱惜个门徒旁边立东，就等其阿娘话：「女人，」且看尔个儿子。」<sup>27</sup> 又等箇个门徒话：「且看尔个阿娘。」从箇个时候箇个门徒接其到自个屋里去了。

<sup>\[1\] *ʽÔh-tsia*, Keh-liu-pô-go. 或者，<u>革流巴</u>个。（原注）</sup>

<sup>28</sup> ʽEo-deo Yiæ-su hyiao-teh yiang-yiang z-ken yi-kying wun-djün-de, keh-tsao iao s-teh Sing-shü yiu yiao-nyiæn, ziu wô, “Ngô kʽeo-kʽeh.” <sup>29</sup> *Keh-deo* yiu mun-mun ih-bing sön-tsiu en-kæn: gyi-lah ziu do hæ-min-hwô, tsiu seng-tʽeo-ts, cʽoh læ ngeo-sih tsʽao-li, di tao Yiæ-su cü-pô. <sup>30</sup> Yiæ su ziu-leh keh-go sön-tsiu, wô, “Z-ken wun-djün-de:” keh-tsao deo eo-tao, pô Zi-go weh-ling kao-dæ *Tʽin-Vu*.

<sup>28</sup> 后头<u>耶稣</u>晓得样样事干已经完全了，箇遭要使得圣书有效验，就话：「我口渴。」<sup>29</sup> 箇头有满满一瓶酸酒安间。其拉就驮海绵花，酒渗透仔，戳来牛膝草里，递到<u>耶稣</u>嘴巴。<sup>30</sup> <u>耶稣</u>受勒箇个酸酒，话：「事干完全了。」箇遭头伛倒，把自个活灵交代天父。

<sup>31</sup> Yiu-tʽa nying, ing-we *keh* *nyih* z yü-be-nyih, sæn-leh keh-sing s-siu læ en-sih-nyih kwô læ jih-z-kô-zông, (tsæ-wô keh z-go do en-sih-nyih,) keh-lah kyʽi gyiu Pe-lah-to, iao gyi ing-hyü kʽao-dön gyi-lah kyiah-kweh, do-ko gyi-lah *s-siu*. <sup>32</sup> Keh-sing ping ziu læ, kʽao-dön keh liang dong-de ting-kæn cü-kwu-go kyiah-kweh. <sup>33</sup> Tao-leh Yiæ-su u-sen, kʽen-kyin Gyi yi-kying si-de, ziu feh kʽao-dön Gyi-go kyiah-kweh: <sup>34</sup> dæn-z yiu ih-go ping do-leh ih-ts tsʽiang cʽoh-tsing Gyi iao-hyih-li, ziu yiu hyüih teng shü liu-cʽih-læ. <sup>35</sup> Tso te-tsing cü-kwu z *tsʽing-ngæn* kʽen-kyin-ko-go, gyi-go te-tsing z jih-we-go; gyi-zi yia hyiao-teh læ-tih kông-go z tsing-wô, hao peh ng-lah siang-sing. <sup>36</sup> Keh-sing z-ken z-ka tso-fah, s-teh keh-tsih Sing-shü yiu yiao-nyiæn, *wô*, “Gyi-go kweh-deo ih-keng feh we kʽao-dön.” \[C. 12. 46.\] <sup>37</sup> Sing-shü wa-yiu ih-tsih wô, “Gyi-lah tsiang-læ we kʽen gyi-lah sô cʽoh-sông cü-kwu.” \[Sk. 12. 1.\]

<sup>31</sup> <u>犹太</u>人，因为箇日是预备日，省勒箇星尸首来安息日挂来十字架上，（再话箇是个大安息日，）箇拉去求<u>彼拉多</u>，要其应许敲断其拉脚骨，驮过其拉尸首。<sup>32</sup> 箇星兵就来，敲断箇两同队钉间主顾个脚骨。<sup>33</sup> 到了<u>耶稣</u>乌碎，看见其已经死了，就弗敲断其个脚骨。<sup>34</sup> 但是有一个兵驮勒一支枪戳进其腰胁里，就有血等水流出来。<sup>35</sup> 做对证主顾是亲眼看见过个，其个对证是实惠个。其自也晓得来的讲个是真话，好拨尔拉相信。<sup>36</sup> 箇星事干是介做法，使得箇节圣书有效验，话：「其个骨头一根弗会敲断。」\[C. 12. 46.\] <sup>37</sup> 圣书还有一节话：「其拉将来会看其拉所戳伤主顾。」\[Sk. 12. 1.\]

<sup>38</sup> KEH-SING z-ken ʽeo-deo, Üô-li-mô-tʽa-go Iah-seh, (yia z tso Yiæ-su-go meng-du, peh-ko we-leh pʽô Yiu-tʽa nying z s-ʽô tso-go,) *keh-go* *nying* kyʽi gyiu Pe-lah-to peh gyi do Yiæ-su-go s-siu: Pe-lah-to ing-hyü-de. Gyi ziu læ, pô Yiæ-su-go s-siu do-leh-kyʽi. <sup>39</sup> Wa-yiu ih-go Nyi-ko-ti-meo, ziu-z zin-deo yia-tao læ kyin Yiæ-su go cü-kwu, gyi ta-leh kʽao-pah-kying meh-yiah ʽo-leh lu-we ka læ. <sup>40</sup> Gyi-lah, tsiao Yiu-tʽa nying tsông-go kwe-kyü, pô Yiæ-su-go s-siu, yüong mô-pu en-leh hyiang-liao ko-tæn-long.

<sup>38</sup> 箇星事干后头，<u>亚利马太</u>个<u>约瑟</u>，（也是做<u>耶稣</u>个门徒，不过为了怕<u>犹太</u>人是私下做个，）箇个人去求<u>彼拉多</u>拨其驮<u>耶稣</u>个尸首。<u>彼拉多</u>应许了。其就来，把<u>耶稣</u>个尸首驮勒去。<sup>39</sup> 还有一个<u>尼哥底母</u>，就是前头夜到来见<u>耶稣</u>个主顾，其带勒靠百斤没药和勒芦荟介来。<sup>40</sup> 其拉，照<u>犹太</u>人葬个规矩，把<u>耶稣</u>个尸首，用麻布安勒香料裹带拢。

<sup>41</sup> Læ *Yiæ-su* ting jih-z-kô go di-fông yiu ih-go hwô-yün, hwô-yün li-hyiang yiu ih-yüih ziu-veng, dzong m̆-teh ih-go nying tsông-ko. <sup>42</sup> *Keh* *nyih* z Yiu-tʽa nying-go yü-be-nyih, tsæ-wô keh-yüih veng gying-bin, keh-lah læ keh-deo tsông Yiæ-su.

<sup>41</sup> 来<u>耶稣</u>钉十字架个地方有一个花园，花园里向有一穴寿坟，从呒得一个人葬过。<sup>42</sup> 箇日是<u>犹太</u>人个预备日，再话箇穴坟近便，箇拉来箇头葬<u>耶稣</u>。

---

### Iʽe. XX.

TSʽIH NYIH-GO deo-nyih, heh-tsao tʽin-nyiang, Meh-da-lah-go Mô-li-üô tao veng-deo læ; kʽen-kyin veng meng-kʽeo keh-kwʽe zah-deo yi-kying yi-ko-de. <sup>2</sup> Gyi ziu peng-kyʽi zing-djôh Si-meng Pe-teh, teng keh bih-go meng-du, ziu-z Yiæ-su sô æ-sih-go, teng gyi-lah wô, “Yiu nying pô Cü-go *s-siu* veng-li do-cʽih, ah-lah feh hyiao-teh z en læ ʽah-li de.”

七日个头日，黑早天亮，<u>抹大拉</u>个<u>马利亚</u>到坟头来。看见坟门口箇块石头已经移过了。<sup>2</sup> 其就奔去寻着<u>西门·彼得</u>，等箇别个门徒，就是<u>耶稣</u>所爱惜个，等其拉话：「有人把主个尸首坟里驮出，阿拉弗晓得是安来何里了。」

<sup>3</sup> Pe-teh teng keh bih-go meng-du ziu tseo-cʽih tao veng-deo kyʽi. <sup>4</sup> Liang-go nying bing-zi peng-leh-kyʽi: keh bih-go meng-du pi Pe-teh peng-leh kwʽa, sin tao veng-deo; <sup>5</sup> ziu eo-tao, kʽen-kyin mô-pu en-kæn; dæn-z feh tseo-tsing-kyʽi. <sup>6</sup> Si-meng Pe-teh ze-ʽeo ken-tao, ziu tseo-tsing veng li-hyiang, kʽen-kyin mô-pu en-kæn; <sup>7</sup> wa-yiu keh-kwʽe pao Gyi deo go siu-kying, feh teng mô-pu tso-tʽah en-kæn, z ling-nga ih-tʽah tsih-long-kæn. <sup>8</sup> Keh-tsao keh bih-go meng-du, ziu-z sin tao veng-deo go, yia tseo-tsing-kyʽi; gyi kʽen-kyin ziu siang-sing-de. <sup>9</sup> Gyi-lah wa feh ming-bah Sing-shü sô wô, Gyi pih iao dzong si-nying cong-nyiang weh-cün-læ. <sup>10</sup> Keh *liang* meng-du ziu kyü tao zi-go u-sen kyʽi.

<sup>3</sup> <u>彼得</u>等箇别个门徒就走出到坟头去。<sup>4</sup> 两个人平齐奔勒去。箇别个门徒比<u>彼得</u>奔勒快，先到坟头。<sup>5</sup> 就伛倒，看见麻布安间。但是弗走进去。<sup>6</sup> <u>西门·彼得</u>随后赶到，就走进坟里向，看见麻布安间。<sup>7</sup> 还有箇块包其头个手巾，弗等麻布做𡍲安间，是另外一𡍲折拢间。<sup>8</sup> 箇遭箇别个门徒，就是先到坟头个，也走进去。其看见就相信了。<sup>9</sup> 其拉还弗明白圣书所话，其必要从死人中央活转来。<sup>10</sup> 箇两门徒就归到自个乌碎去。

<sup>11</sup> Mô-li-üô *dzing-gyiu* lih læ veng meng-kʽeo, læ-kæn kʽoh. Kʽoh-go z-ʽeo dziao-leh veng li-hyiang eo-tao kʽen-kʽen; <sup>12</sup> ziu kʽen-kyin liang tʽin-s cʽün bah-bah-go i-zông, læ Yiæ-su en s-siu go u-sen zo-kæn, ih-go læ deo-yin, ih-go læ kyiah-yin, <sup>13</sup> Tʽin-s teng gyi wô, “Nyü-nying, ng soh-go z-ken læ-tih kʽoh?” Gyi wô, “Yiu nying pô ngô Cü-go s-siu do-leh-kyʽi, feh-tsiao en læ ʽah-li.” <sup>14</sup> Keh-go shih-wô kông-hao, ziu nyin-cün, kʽen-kyin Yiæ-su lih-tong; yia feh hyiao-teh Gyi z Yiæ-su. <sup>15</sup> Yiæ-su teng gyi wô, “Nyü-nying, ng soh-go z-ken kʽoh? Ng læ-tih zing jü?” Mô-li-üô dao-z kwun-yün-go cü-kwu, ziu teng gyi wô, “Sin-sang, ng ziah-z pô Gyi *s-siu* do-ko-de, z ʽah-li en-kæn wô-wô hyiang ngô dao, hao peh ngô kyʽi do.” <sup>16</sup> Yiæ-su teng gyi wô, “Mô-li-üô!” Gyi nyin-cün teng Yiæ-su wô, “Lah-po-nyi!” (ziu-z ‘sin-sang’ i-s.) <sup>17</sup> Yiæ-su teng gyi wô, “M-nao siu læ en Ngô; ing-we Ngô wa m-neh sing-zông tao Ngô Ah-tia u-sen kyʽi: ng hao kyʽi, teng Ngô hyüong-di wô, ‘Ngô-go Ah-tia yia z ng-lah-go Ah-tia, Ngô-go Jing-ming yia z ng-lah-go Jing-ming: Ngô sing-zông tao Gyi u-sen kyʽi.’”

<sup>11</sup> <u>马利亚</u>仍旧立来坟门口，来间哭。哭个时候朝勒坟里向伛倒看看。<sup>12</sup> 就看见两天使穿白白个衣裳，来<u>耶稣</u>安尸首个乌碎坐间，一个来头沿，一个来脚沿。<sup>13</sup> 天使等其话：「女人，尔啥个事干来的哭？」其话：「有人把我主个尸首驮勒去，弗照安来何里。」<sup>14</sup> 箇个说话讲好，就扭转，看见<u>耶稣</u>立东。也弗晓得其是<u>耶稣</u>。<sup>15</sup> <u>耶稣</u>等其话：「女人，尔啥个事干哭？尔来的寻谁？」<u>马利亚</u>道是管园个主顾，就等其话：「先生，尔若是把其尸首驮过了，是何里安间话话向我道，好拨我去驮。」<sup>16</sup> <u>耶稣</u>等其话：「<u>马利亚</u>！」其扭转等<u>耶稣</u>话：「拉波尼！」（就是「先生」意思。）<sup>17</sup> <u>耶稣</u>等其话：「呒得好手来按我。因为我还呒得升上到我阿爹乌碎去。尔好去，等我兄弟话，『我个阿爹也是尔拉个阿爹，我个神明也是尔拉个神明。我升上到其乌碎去。』」

<sup>18</sup> Meh-da-lah-go Mô-li-üô ziu læ tʽong-cü meng-du, wô yi-kying kʽen-kyin Cü, ping-tsʽia *Cü* yiu keh-sing shih-wô teng gyi kông-ko-de.

<sup>18</sup> <u>抹大拉</u>个<u>马利亚</u>就来通知门徒，话已经看见主，并且主有箇星说话等其讲过了。

<sup>19</sup> TÔNG-NYIH yia-kwʽa, ziu-z keh tsʽih-nyih-go deo-nyih, meng-du jü-long-kæn-go u-sen we-leh pʽô Yiu-tʽa nying meng kwæn-liao-go; Yiæ-su læ, lih-leh cong-nyiang, teng gyi-lah wô, “Tsʽing ng-lah bing-en!” <sup>20</sup> Keh-kyü shih-wô kông-hao, ziu peh gyi-lah kʽen Gyi siu teng iao-hyih. Meng-du kʽen-kyin Cü, ziu hwun-hyi. <sup>21</sup> Yiæ-su yi teng gyi-lah wô, “Tsʽing ng-lah bing-en: tsing-ziang Ah-tia tsʽa Ngô læ, *næn-kæn* Ngô yia tsʽa ng-lah kyʽi.” <sup>22</sup> Shih-wô kông-hao, ziu hô ih-kʽeo kyʽi, z-ka wô, “Ng-lah hao tsih-ziu Sing-Ling. Ng-lah ziah sô-diao jü-go ze, gyi-lah ze ziu sô-diao-de; ziah liu-djü jü-go *ze*, *gyi-lah* *ze* ziu liu-djü-de.”

<sup>19</sup> 当日夜快，就是箇七日个头日，门徒聚拢间个乌碎为了怕<u>犹太</u>人门关了个。<u>耶稣</u>来，立勒中央，等其拉话：「请尔拉平安！」<sup>20</sup> 箇句说话讲好，就拨其拉看其手等腰胁。门徒看见主，就欢喜。<sup>21</sup> <u>耶稣</u>又等其拉话：「请尔拉平安。正像阿爹差我来，难间我也差尔拉去。」<sup>22</sup> 说话讲好，就颬一口气，是介话：「尔拉好接受圣灵。尔拉若赦掉谁个罪，其拉罪就赦掉了。若留住谁个罪，其拉罪就留住了。」

<sup>24</sup> Jih-nyi meng-du li-hyiang yiu ih-go To-mô kyiao-leh Ti-tʽu-mô, Yiæ-su læ-go z-ʽeo gyi m-neh teng gyi-lah dô-kô læ-kæn. <sup>25</sup> Yü-to meng-du teng gyi wô, “Ah-lah yi-kying kʽen-kyin Cü ko-de.” To-mô teng gyi-lah wô, “Ngô ziah m-neh kʽen-kyin Gyi siu-li-go ting-cü u, ts-deo moh-djôh Gyi-go ting-cü u, ping-tsʽia siu moh-djôh Gyi-go iao-hyih-li, ngô tsong feh siang-sing.”

<sup>24</sup> 十二门徒里向有一个<u>多马</u>叫勒<u>低土马</u>，<u>耶稣</u>来个时候其呒得等其拉大家来间。<sup>25</sup> 余多门徒等其话：「阿拉已经看见主过了。」<u>多马</u>等其拉话：「我若呒得看见其手里个钉子乌，指头摸着其个钉子乌，并且手摸着其个腰胁里，我总弗相信。」

<sup>26</sup> Ko-leh pah nyih, meng-du yi læ oh-lô læ-kæn, To-mô yia dô-kô læ-kæn. Meng tu kwæn-liao-go, Yiæ-su læ, lih-leh cong-nyiang, z-ka wô, “Tsʽing ng-lah bing-en!” <sup>27</sup> Ziu teng To-mô wô, “Ng-go ts-deo sing-cʽih-læ, hao moh-moh Ngô siu; ng-go siu sing-cʽih-læ, hao moh-moh Ngô iao-hyih-li: m-nao *z-ka* feh siang-sing, tsong iao siang-sing.” <sup>28</sup> To-mô we-teh Gyi wô, “Ngô-go Cü, ngô-go Jing-ming!” <sup>29</sup> Yiæ-su teng gyi wô, “To-mô, ng z kʽen-kyin Ngô, keh-lah siang-sing: keh-sing m-neh kʽen-kyin wa we siang-sing-go cü-kwu, tao yiu foh-kyʽi.”

<sup>26</sup> 过了八日，门徒又来屋落来间，<u>多马</u>也大家来间。门都关了个，<u>耶稣</u>来，立勒中央，是介话：「请尔拉平安！」<sup>27</sup> 就等<u>多马</u>话：「尔个指头伸出来，好摸摸我手。尔个手伸出来，好摸摸我腰胁里。呒得好是介弗相信，总要相信。」<sup>28</sup> <u>多马</u>回答其话：「我个主，我个神明！」<sup>29</sup> <u>耶稣</u>等其话：「<u>多马</u>，尔是看见我，箇拉相信。箇星呒得看见还会相信个主顾，倒有福气。」

<sup>30</sup> Yiæ-su læ meng-du min-zin wa-yiu hyü-to jing-tsih tso-ko, m-neh læ keh-peng shü-li sia-tih. <sup>31</sup> Keh-sing z-ken sia-tih, hao peh ng-lah siang-sing Yiæ-su z Kyi-toh, Jing-ming-go Ng-ts; siang-sing ziu we-leh Gyi-go ming-deo hao teh-djôh weh-ming.

<sup>30</sup> <u>耶稣</u>来门徒面前还有许多神迹做过，呒得来箇本书里写的。<sup>31</sup> 箇星事干写的，好拨尔拉相信<u>耶稣</u>是<u>基督</u>，神明个儿子。相信就为了其个名头好得着活命。

---

### Iʽe. XXI.

KEH-SING z-ken ʽeo-deo, Yiæ-su læ Di-pi-li-üô hæ pin-yin yi yin-cʽih-læ peh meng-du kʽen: Gyi yin-cʽih-læ z ka-go. <sup>2</sup> Yiu Si-meng Pe-teh, teng To-mô kyiao-leh Ti-tʽu-mô, wa-yiu Kyüô-li-li Kyüô-nô-go Nô-dæn-nyih, teng Si-pi-tʽa *liang-go* *ng-ts*, wa-yiu liang-go meng-du, tu dô-kô læ-kæn. <sup>3</sup> Si-meng Pe-teh teng gyi-lah wô, “Ngô kʽô ng kyʽi-de.” Gyi-lah teng gyi wô, “Ah-lah yia teng ng dô-kô kyʽi.” Gyi-lah tseo-cʽih, ze-siu tʽiao-lôh ih-tsah jün; tông-yia ih-ngæn m-kao kʽô-djôh.

箇星事干后头，<u>耶稣</u>来<u>提比哩亚</u>海边沿又现出来拨门徒看。其现出来是介个。<sup>2</sup> 有<u>西门·彼得</u>，等<u>多马</u>叫勒<u>低土马</u>，还有<u>加利利</u> <u>迦拿</u>个<u>拿但业</u>，等<u>西庇太</u>两个儿子，还有两个门徒，都大家来间。<sup>3</sup> <u>西门·彼得</u>等其拉话：「我抲鱼去了。」其拉等其话：「阿拉也等尔大家去。」其拉走出，随手跳落一只船。当夜一眼呒告抲着。

<sup>4</sup> Yi-kying tʽin liang-de, Yiæ-su lih-leh hæ-du-zông; meng-du feh hyiao-teh z Yiæ-su. <sup>5</sup> Yiæ-su teng gyi-lah wô, “Siao-nying, ng-lah yiu soh-go ʽô-væn m̆-teh?” Gyi-lah we-teh Gyi wô, “M̆-teh.” <sup>6</sup> Yiæ-su wô, “Læ jün-go jing-siu-pin hao ʽô mông, ziu we kʽô-djôh.” Gyi-lah ʽô-lôh-kyʽi; mông ziu tʽo-feh-dong, we-leh ng to go yün-kwu. <sup>7</sup> Yiæ-su sô æ-sih-go meng-du ziu teng Pe-teh wô, “Keh z Cü.” Si-meng Pe-teh ih tʽing-meng z Cü, ziu cʽün-leh pu-sæn, (ing-we cʽih-poh-go,) *ze-siu* tʽiao-lôh hæ-li kyʽi. <sup>8</sup> Yü-to-go meng-du s siao-jün, tʽo-leh keh-mông ng long-læ: ing-we li ngen feh yün, tsih tsʽô nyiæn-pô dziang.

<sup>4</sup> 已经天亮了，<u>耶稣</u>立了海涂上。门徒弗晓得是<u>耶稣</u>。<sup>5</sup> <u>耶稣</u>等其拉话：「小人，尔拉有啥个下饭呒得？」其拉回答其话：「呒得。」<sup>6</sup> <u>耶稣</u>话：「来船个顺手边好下网，就会抲着。」其拉下落去。网就拖弗动，为了鱼多个缘故。<sup>7</sup> <u>耶稣</u>所爱惜个门徒就等<u>彼得</u>话：「箇是主。」<u>西门·彼得</u>一听闻是主，就穿勒布衫，（因为出膊个，）随手跳落海里去。<sup>8</sup> 余多个门徒驶小船，拖勒箇网鱼拢来。因为离岸弗远，只差廿把丈。

<sup>9</sup> Gyi-lah zông ngen, kʽen-kyin yiu tʽæn-ho sang-kæn, ho zông-deo yiu ng læ-tih; wa-yiu mun-deo læ-kæn. <sup>10</sup> Yiæ-su teng gyi-lah wô, “Dzæ-s kʽô-djôh-go ng, kyʽi do kyi-kwang læ.” <sup>11</sup> Si-meng Pe-teh ziu tseo-lôh *keh-tsah* *siao-jün-li*, tʽo mông zông ngen: mun-mông yiu ih-pah ng-jih sæn-kwang do-do ng: se-tsih ka to, mông wa m-neh lih-kʽæ. <sup>12</sup> Yiæ-su teng gyi-lah wô, “Hao læ kyʽüoh.” Meng-du m-nying ken meng Gyi, “Ng z jü?” ing-we hyiao-teh Gyi z Cü. <sup>13</sup> Yiæ-su ziu læ, do keh-go mun-deo feng peh gyi-lah, keh-go ng yia z-ka-go.

<sup>9</sup> 其拉上岸，看见有炭火生间，火上头有鱼来的。还有馒头来间。<sup>10</sup> <u>耶稣</u>等其拉话：「才始抲着个鱼，去驮几梗来。」<sup>11</sup> <u>西门·彼得</u>就走落箇只小船里，拖网上岸。满网有一百五十三梗大大鱼。虽即介多，网还呒得裂开。<sup>12</sup> <u>耶稣</u>等其拉话：「好来吃。」门徒呒人敢问其，「尔是谁？」因为晓得其是主。<sup>13</sup> <u>耶稣</u>就来，驮箇个馒头分拨其拉，箇个鱼也是介个。

<sup>14</sup> Keh z Yiæ-su, dzong si-nying cong-nyiang weh-cün-læ ʽeo-deo, di-sæn-tsao yin-cʽih-læ peh Gyi meng-du kʽen.

<sup>14</sup> 箇是<u>耶稣</u>从死人中央活转来后头，第三遭现出来拨其门徒看。

<sup>15</sup> Gyi-lah kyʽüoh-hao, Yiæ-su ziu teng Si-meng Pe-teh wô, “Iah-nô-go *ng-ts* Si-meng, ng pi keh-sing *nying* keng-kô æ-kying Ngô ma?” Gyi wô, “Cü, z-go; Ng hyiao-teh ngô z æ-kying Ng.” *Yiæ-su* teng gyi wô, “Hao kyʽi ü Ngô-go siao-yiang.” <sup>16</sup> Di-nyi-tsao yi teng gyi wô, “Iah-nô-go ng-ts Si-meng, ng z æ-kying Ngô feh?” Gyi wô, “Cü, z-go; Ng hyiao-teh ngô z æ-kying Ng.” *Yiæ-su* teng gyi wô, “Hao kyʽi kwun Ngô-go yiang.” <sup>17</sup> Di-sæn-tsao teng gyi wô, “Iah-nô-go ng-ts Si-meng, ng z æ-kying Ngô feh?” Pe-teh, we-leh *Yiæ-su* di-sæn-tsao meng gyi, “Ng æ-kying Ngô feh?” ziu iu-meng teng Gyi wô, “Cü, Ng z yiang-yiang hyiao-teh-go; Ng hyiao-teh ngô z æ-kying Ng go.” Yiæ-su teng gyi wô, “Hao kyʽi ü Ngô-go yiang. <sup>18</sup> Ngô tsing-tsing wô hyiang ng dao, Ng nyin-kyi wa kyʽing z-ʽeo, z zi kyi zi-go *kyiao-sing-ta*, iao tao ʽah-li kyʽi, ziu tseo tao ʽah-li kyʽi: teng-tao ng nyin-kyi lao z-ʽeo, ng we sing-kʽæ siu, peh bih-nying bo-leh ng, kông ng tao feh iao kyʽi go di-fông.” <sup>19</sup> Gyi kông keh-kyü shih-wô, z ts-tin *Pe-teh* tsiang-læ iao dza-go si-fah kwe yüong-wô peh Jing-ming. Kông-hao ziu teng gyi wô, “Ng hao keng-djôh Ngô.”

<sup>15</sup> 其拉吃好，<u>耶稣</u>就等<u>西门·彼得</u>话：「<u>约拿</u>个儿子<u>西门</u>，尔比箇星人更加爱敬我吗？」其话：「主，是个。尔晓得我是爱敬尔。」<u>耶稣</u>等其话：「好去喂我个小羊。」<sup>16</sup> 第二遭又等其话：「<u>约拿</u>个儿子<u>西门</u>，尔是爱敬我弗？」其话：「主，是个。尔晓得我是爱敬尔。」<u>耶稣</u>等其话：「好去管我个羊。」<sup>17</sup> 第三遭等其话：「<u>约拿</u>个儿子<u>西门</u>，尔是爱敬我弗？」<u>彼得</u>，为了<u>耶稣</u>第三遭问其，「尔爱敬我弗？」就忧闷等其话：「主，尔是样样晓得个。尔晓得我是爱敬尔个。」<u>耶稣</u>等其话：「好去喂我个羊。<sup>18</sup> 我真真话向尔道，尔年纪还轻时候，是自记自个缴身带，要到何里去，就走到何里去。等到尔年纪老时候，尔会伸开手，拨别人缚勒尔，扛尔到弗要去个地方。」<sup>19</sup> 其讲箇句说话，是指点<u>彼得</u>将来要咋个死法归荣华拨神明。讲好就等其话：「尔好跟着我。」

<sup>20</sup> Pe-teh nyin-cün, kʽen-kyin Yiæ-su sô æ-sih-go meng-du keng-tih; ziu-z kyʽüoh yia-væn z-ʽeo gæ-tao Yiæ-su-go hyüong-kwun-deo meng Gyi wô, “Cü, iao ma-diao Ng z jü?” keh-go nying. <sup>21</sup> Pe-teh kʽen-kyin gyi, ziu teng Yiæ-su wô, “Cü, keh-go nying dza ni?” <sup>22</sup> Yiæ-su teng gyi wô, “Ngô ziah-z iao gyi læ-tong ih-dzih tao Ngô læ-go z-ʽeo, yü ng soh-go siang-ken? Ng keng-djôh Ngô, z-de.” <sup>23</sup> Keh-tsao hyüong-di li-hyiang yiu keh-go shih-wô wô-kʽæ-kyʽi-de, wô, “Keh-go meng-du z ve si-go:” dæn-z Yiæ-su m̆-teh teng Pe-teh wô, “Gyi ve si;” *z* *wô*, “Ngô ziah-z iao gyi læ-tong ih-dzih tao Ngô læ-go z-ʽeo, yü ng soh-go siang-ken?”

<sup>20</sup> <u>彼得</u>扭转，看见<u>耶稣</u>所爱惜个门徒跟的。就是吃夜饭时候戤到<u>耶稣</u>个胸脘头问其话，「主，要卖掉尔是谁？」箇个人。<sup>21</sup> <u>彼得</u>看见其，就等<u>耶稣</u>话：「主，箇个人咋呢？」<sup>22</sup> <u>耶稣</u>等其话：「我若是要其来东一直到我来个时候，于尔啥个相干？尔跟着我，是了。」<sup>23</sup> 箇遭兄弟里向有箇个说话话开去了，话：「箇个门徒是𫧃死个。」但是<u>耶稣</u>呒得等<u>彼得</u>话，「其𫧃死。」是话：「我若是要其来东一直到我来个时候，于尔啥个相干？」

<sup>24</sup> TE-TSING keh-sing z-ken, sia keh-sing z-ken cü-kwu, ziu-z keh-go meng-du: ah-lah yia hyiao-teh gyi-go te-tsing z jih-we-go.

<sup>24</sup> 对证箇星事干，写箇星事干主顾，就是箇个门徒。阿拉也晓得其个对证是实惠个。

<sup>25</sup> Yiæ-su wa-yiu hyü-to z-ken tso-ko; ziah-z ih-tang-ih long-tsong sia-lôh, ngô tsʽeng-tsʽeng sia-lôh-go shü ziu-z shü-kæn-zông yia kʽông-feh-ko. Üô-meng.

<sup>25</sup> <u>耶稣</u>还有许多事干做过。若是一打一拢总写落，我忖忖写落个书就是世间上也囥弗过。亚们。
