LU HYIAO-TS.

路孝子

VU-TS SÖN-TSIANG.

父子算賬

IH-PE TSIU.

一杯酒

SE-LAH TENG HÆN-NAH.

雖拉等喊哪

ZÔNG-HÆ.

上海

1869\.

---

## LU HYIAO-TS. 路孝子

Zin kyi-jih nyin, læ Hwô-gyi koh, yiu ih-go nyü-nying, kyiao-leh Kô s-meo; nyin-kyi s-jih to-tin; læ ih-go hyiang-tsʽeng li-hyiang zo siao shü-vông, kao-kao siao-nying doh shü.

前幾十年，來花旗國，有一個女人，叫勒嘉師母；年紀四十多點；來一個鄉村裏向坐小書房，教教小人讀書。

Yiu ka ih-nyih, Kô s-meo kʽen-kyin ih-go jih-nyi-sæn shü siao-nying tseo-ko, meng-meng Kô s-meo z-ka wô, “Ng yiu za-bæn ka feh? Hao-peh ngô dzæn liang dong-din.”

有介一日，嘉師母看見一個十二三歲小人走過，問問嘉師母是介話，「爾有柴爿解弗？好撥我賺兩銅鈿。」

Kô s-meo we-teh gyi z-ka wô, “Ngô za, long-tsong z ngô-go ling-sô-kô, ih-go lao-den ka-go.”

嘉師母回答其是介話，「我柴，攏總是我個鄰舍家一個老頭解個。」

Keh siao-nying z-ka wô, “<sup>\[1\]</sup>ʽÔ-üô! Keh-tsao dza-yi ni?” S-meo meng gyi “soh-go z-ken?”

箇小人是介話，「嗄㗇<sup>\[1\]</sup>！箇遭咋挔呢？」師母問其「啥個事幹？」

<sup>\[1\] 此處 1852 版爲 Ôh-yüô</sup>

Keh siao-nying z-ka wô, “Ngô vu-lao ngæn-tsing <sup>\[1\]</sup>hah-de, ngô meo-lao bing yi hyüong-hyüong kæn. Ngô kyih-mih tseo-cʽih-læ z-ʽeo, ah-lah ah-me læ-tih kʽoh, zông kʽong-pʽô ah-lah meo-lao bing ve hao. Ngô zi ziah-z hao dzæn-tin dong-din cong do-nying, pô-feh-neng-keo; keh-lah kyih-mih sing-siang tao nying-kô oh-li kyʽi ka-ka za-bæn. Kʽo-sih! Tseo-leh pun-pun-jih-nyih m nying iao ngô ka.

箇小人是介話，我父老眼睛瞎了<sup>\[1\]</sup>，我母老病又兇兇間，我今末走出來時候，阿拉阿妹來的哭，尚恐怕阿拉母老並𣍐好。我自若是好賺點銅鈿供大人，巴弗能夠；箇拉今末心想到人家屋裏去解解柴爿。可惜！走了半半十日嘸人要我解。

<sup>\[1\] 此處 1852 版錯印爲 heh-de</sup>

Ka wô-ts, ziu ngæn-li beh-cʽih, jih-dzæ kʽo-lin-siang. Kô s-meo kʽen gyi ngæn-li beh-cʽih, kʽen gyi lang-lang tʽin-kô i-zông cʽün-leh boh-boh-go, nying kwah-kwah læ-tih teo, ziu eo gyi tseo-tæn-tsing-læ, ho-lu pin-yin zo-ih-zo: meng gyi we du-kyi feh? Keh siao-nying z-ka wô, “Ngô feh-da-li du-kyi: <sup>\[1\]</sup>zô-nyih tsiu-ko ngô <sup>\[2\]</sup>yiu-tin fæn-jü kyʽüoh-ko de.

介話仔，就眼淚浡出，實在可憐相。嘉師母看其眼淚浡出，看其冷冷天家衣裳穿勒薄薄個，人刮刮來的抖，就謳其走帶進來，火爐邊沿坐一坐。問其會肚飢弗？箇小人是介話，「我弗大裏肚飢。昨日<sup>\[1\]</sup>晝過我有點<sup>\[2\]</sup>番薯喫過了。」

<sup>\[1\] 此處 1852 版爲 zô-nyi</sup>

<sup>\[2\] 此處 1852 版爲 yiu liang</sup>

Kô s-meo meng gyi <sup>\[1\]</sup>z-ka wô, “Yia-væn ni?” Gyi wô, “M-neh kyʽüoh-ko.” S-meo <sup>\[2\]</sup>meng gyi, “Tʽin-nyiang-væn, ng iao-bông yia m-neh <sup>\[3\]</sup>kyʽüoh-ko?” Keh siao-nying we-teh gyi ka wô, “Keh tao m-iao-teh-kying; mæn-mæn hao kyʽüoh: ngô meo-lao teng ngô wô-ko-de, gyi z-ka wô, Ah-fah! <sup>\[4\]</sup>tsih-kwun gying-lih tso z-ken, i-jing Tsing Jing-go dao-li tso-nying; ka Tʽin-Vu pih-ding we tsiao-kwu ng-noh, tsih-leh oh-li z-ken ih wô-kyʽi-læ, sing-li jih-dzæ feh-tsiao dza næn-ko.”

嘉師母問其是介<sup>\[1\]</sup>話，「夜飯呢？」其話，「嘸得喫過。」師母<sup>\[2\]</sup>問其，「天亮飯，爾要防也嘸得喫過<sup>\[3\]</sup>？」箇小人回答其介話，「箇倒嘸要得緊；慢慢好喫。我母老等我話過了，其是介話，阿發！<sup>\[4\]</sup>只管勤力做事幹，依順真神個道理做人；介天父必定會照顧爾儂，只勒屋裏事幹一話起來，心裏實在弗照咋難過。」

<sup>\[1\] 此處 1852 版爲 ka，缺 z 一字</sup>

<sup>\[2\] 此處 1852 版多 yi 一字</sup>

<sup>\[3\] 此處錯印爲 kyʽüôh-ko</sup>

<sup>\[4\] 此處 1852 版多 ng 一字</sup>

Kô s-meo yia ngæn-li cʽih, z-ka wô, “ʽÆ! Ng-noh siao-nying tao hao: dæn-ming bih-nying kʽeng pông-dzu ng, feh-kʽeng pông-dzu ng, ngô pih-ding we teng ng kyʽi tang-sön-kyi kʽen.”

嘉師母也眼淚出，是介話，「嗐！爾儂小人倒好。但明別人肯幫助爾，弗肯幫助爾，我必定會等爾去打算記看。」

Ziu tao tsao-keng-li kyʽi-de, do-leh ih-ngæn mun-deo, ih-ngæn nyüoh peh gyi kyʽüoh.

就到竈跟裏去了，馱勒一眼饅頭，一眼肉撥其喫。

Keh siao-nying z-ka wô, “To-zia s-meo: tʽeo-pʽô s-meo kʽeng, shih-wô, peh ngô do-tao oh-li kyʽi. Tsih-leh <sup>\[1\]</sup>s-meo feh-tsiao yiu ling-sô-kô iao nying ka za-bæn m-teh?

箇小人是介話，「多謝師母。偷怕師母肯說話，撥我馱到屋裏去。只勒師母弗照<sup>\[1\]</sup>有鄰舍家要人解柴爿嘸得？」

<sup>\[1\] 此處 1852 版爲 feh-tsiao s-meo</sup>

Kô s-meo z-ka wô, “Fông-sing: ngô tsao-keng ʽeo-deo, yiu-ho za-bæn læ-kæn, ng hao kyʽi ka; ngô we coh kong-din peh ng.” Keh siao-nying wô, “To-dzing to-dzing s-meo.” Ziu kwʽa-kwʽa peng-tao tsao-keng ʽeo-deo kyʽi ka za-bæn kyʽi-de.

嘉師母是介話，「放心。我竈跟後頭，有夥柴爿來間，爾好去介；我會給工鈿撥爾。」箇小人話，「多承多承師母。」就快快奔到竈跟後頭去解柴爿去了。

Kô s-meo ʽeo gyi læ-tih ka, ziu cʽün-leh nga-tʽao, ta-leh mao-ts, tao ling-sô-kô oh-li kyʽi-de, wô-hyiang gyi-lah dao. “Keh-go siao-nying, tsæ hao m-neh-de; <sup>\[1\]</sup>nyin-kyi se kyʽing, we ka hyiao-jing, we ka pô-kyih, jih-dzæ næn-teh, næn-teh: ah-lah <sup>\[2\]</sup>ing-kæ pông-tsʽeng gyi kyi.” Ling-sô-kô long-tsong z-ka wô, “Ng-go shih-wô z-go; z-jün kæ pông-tsʽeng gyi.” Kô s-meo-go ling-sô-kô ziu teo-long liang-sæn kwʽe fæn-ping song-peh Ah-fah: yiu ih-go nying do-leh mun-deo, yiu ih-go do-leh ih-bing ngeo-na, wa-yiu ih-go do-leh jih-to hao-hao bing-ko: ih-tsah do-do læn peh <sup>\[3\]</sup>gyi-lah tsi-mun-de; eo Ah-fah ta-tao oh-li kyʽi, kao-fu tia-nyiang.

嘉師母候其來的介，就穿勒外套，帶勒帽子，到鄰舍家屋裏去了，話向其拉道。「箇個小人，再好嘸得了；<sup>\[1\]</sup>年紀雖輕，會介孝順，會介巴結<sup>\[1\]</sup>，實在難得，難得。阿拉應該<sup>\[2\]</sup>幫襯其記。」鄰舍家攏總是介話，「爾個說話是個；自然該幫襯其。」嘉師母個鄰舍家就兜攏兩三塊番餅送撥阿發。有一個人馱勒饅頭，有一個馱勒一瓶牛奶，還有一個馱勒十多好好蘋果。一隻大大籃撥其拉𣥼滿了；謳阿發帶到屋裏去，交付爹孃。

<sup>\[1\] 此處 1852 版爲 nyin-kyi se-tsih ka-kyʽing, wa we ka hyiao-jing, wa we ka pô-kyih</sup>

<sup>\[2\] 此處 1852 版爲 z-jün kæ</sup>

<sup>\[3\] 此處 1852 版錯印爲 gyi-leh</sup>

Ah-fah feh-jün feh-kʽeng do; gyi wô, “Ngô bing feh-z tʽao-væn: neng-s peh ngô sang-weh tso-tso, dzæn-tin dong-din, zi kyʽi ma tong-si peh do-nying <sup>\[1\]</sup>kyʽüoh.”

阿發怫然弗肯馱；其話，「我並弗是討飯。能使撥我生活做做，賺點銅鈿，自去買東西撥大人喫。」

<sup>\[1\] 此處原文錯印爲 kyʽoüh</sup>

Kô s-meo teng gyi wô, “Keh-go shih-wô, keh-zông vong kông-de; ng-go meo-lao sang-bing-kæn; teng ng dzæn-tsing-læ, læ-feh-gyi-de. Ng do-leh-kyʽi, z-de; ngô ming-tsiao wa iao zi tao ng-go oh-li, kyʽi mông-mông ng-go meo-lao.

嘉師母等其話，「箇個說話，箇晌甮講了；爾個母老生病間；等爾賺進來，來弗及了。爾馱勒起，是了；我明朝還要自到爾個屋裏，去望望爾個母老。」

Ah-fah kyʽih-leh keh-tsah læn kyü oh-li kyʽi-de; ih tseo-tsing meng-kʽeo den, pô Kô s-meo shih-wô long-tsong wô-hyiang tia-nyiang dao; yi pô song-læ-go tong-si, yiang tang-yiang do-cʽih-læ peh ah-nyiang kʽen,

阿發挈勒箇隻籃歸屋裏去了；一走進門口頭，把嘉師母說話攏總話向爹孃道；又把送來個東西，樣打樣馱出來撥阿孃看，

Ah-fah-go ah-tia z-ka wô, “Ah-fah! ngô kʽo-sih z hah-ts, feh neng-keo kʽen-kyin keh-sing hao-hao eng-nying: ng-noh ih-sang ih-si ih-ngæn m-nao mông-kyi.” Ziu teng Ah-fah-go ah-nyiang z-ka wô, “Ah-lah jih-dzæ ing-kæ zia-zia Tʽin-Vu-go do-do eng-we; ing-we gyi s-peh ah-lah ka hyiao-jing ih-go ng-ts: feh-jün, keh-sing hyü-to hao tong-si, kyih-mih-ts ʽah-li læ ni?” Ah-fah-go ah-tia ziu tsʽæn-nyiæn-kyi, zia-zia Tʽin-Vu, we-leh keh-sing song-læ-go tong-si; yi we-leh Tʽin-Vu s-peh gyi ka hao ih-go ng-ts.

阿發個阿爹是介話，「阿發！我可惜是瞎子，弗能夠看見箇星好好恩人。爾儂一生一世一眼嘸得好忘記。」就等阿發個阿孃是介話，「阿拉實在應該謝謝天父個大大恩惠；因爲其賜撥阿拉介孝順一個兒子。弗然箇星許多好東西，今末子何裏來呢？」阿發個阿爹就懺唸記，謝謝天父，爲了箇星送來個東西；又爲了天父賜撥其介好一個兒子。

Keh-go z-ken næn-kæn yi-kying s-jih-to nyin de. Ah-fah yin-dzæ <sup>\[1\]</sup>Hwô-gyi koh yi-kying tso en-tsʽah-s ko-de: nying-kô tu ngao gyi nying cong-sing ʽeo-dao, Gyi ah-tia-go veng-deo-teng tsʽao-ts-hwô yi-kying kʽæ-leh nyiæn-to nyin-de, Næn-kæn gyi-go ah-nyiang lao-lao-de, tsih-we do-leh æ-dziang læ kao-tʽing do-dông cʽoh-kyi cʽoh-kyi tseo-tseo, Gyi djông-djông z-ka wô, “Deo-tsao-ts nying-kô wô ah-lah gyüong-kwʽu; dæn-z keh z-ʽeo, ah-lah oh-li se-tsih dong-din kyʽüih, yia m-neh hao-sön gyüong-kwʽu; ing-we ah-lah Ah-fah tso ng-ts ka hyiao-jing; ah-lah jih-dzæ pi yiu-lao nying-kô wa yiu-lao.”

箇個事幹難間已經四十多年了。阿發現在<sup>\[1\]</sup>花旗國已經做按察使過了。人家都傲其人忠信厚道，其阿爹個墳頭頂草子花已經開了廿多年了，難間其個阿孃老老了，只會馱勒哀杖來高廳大堂戳記戳記走走，其常常是介話，「頭遭仔人家話阿拉窮苦；但是箇時候，阿拉屋裏雖即銅鈿缺，也嘸得好算窮苦；因爲阿拉阿發做兒子介孝順；阿拉實在比有佬人家還有佬。」

<sup>\[1\] 此處 1852 版多 læ 一字</sup>

Yin-dzæ keh-tʽah di-fông nying feh eo gyi Ah-fah, long-tsong tsʽing-hwu gyi Lu lao-yia. Se-tsih tso-leh kwun, fu-kwe shông-djün, gyi dzing-gyiu dæ ah-nyiang feh-tsiao dza hyiao-jing; teng siao-læ z-ʽeo ih-seh-ih-yiang. Yia djông-djông hyiang zi-go siao-nying ka wô, “Jü-ko iao teh-djôh weh-ling-go en-tæn, <sup>\[1\]</sup>si-ʽeo-go foh-kyʽi, tsong z iao æ-kying Tʽin-Vu, hyiao-jing vu-meo, pʽoh-pʽoh-jih-jih, pô-pô-kyih-kyih tso z-ken.” Ng-noh væn-pah siao-nying doh keh-peng shü, m-nao mông-kyi.

現在箇𡍲地方人弗謳其阿發，攏總稱呼其路老爺。雖即做勒官，富貴雙全，其仍舊待阿孃弗照咋孝順；等小來時候一色一樣。也常常向自個小人介話，「如果要得着活靈個安耽，<sup>\[1\]</sup>死後個福氣，總是要愛敬天父，孝順父母，樸樸實實，巴巴結結做事幹。」爾儂凡百小人讀箇本書，嘸得好忘記。

<sup>\[1\] 此處 1852 版多 teng 一字</sup>

---

## AH-TIA TʽI NG-TS SÖN-TSIANG. 阿爹替兒子算賬

Yiu ih-nyih ih-go siao-nying, ming-z kyiao-leh Hen-li, tseo-tsing gyi ah-tia-go tsiang-vông-li: kʽeo-kʽeo gyi ah-tia læ-tih siu-long tsiang-bu; ze-siu pô tsiang-bu fông-læ Hen-li-go deo-li, teng gyi hyi-hyi.

有一日一個小人，名字叫勒漢利，走進其阿爹個賬房裏。扣扣其阿爹來的收攏賬簿；隨手把賬簿放來漢利個頭裏，等其嬉嬉。

Keh-go tsiang-bu djong-djong-go, Hen-li kying-feh-kyʽi: gyi ziu gyiu ah-tia do-ko keh-go tsiang-bu. Ah-tia do-ko tsiang-bu, kʽông-hao-ts. Keh-tsao Hen-li teng ah-tia dô-kô kông ih-fæn.

箇個賬簿重重個，漢利經弗起。其就求阿爹馱過箇個賬簿。阿爹馱過賬簿，囥好仔。箇遭漢利等阿爹大家講一番。

Hen-li ziu meng ah-tia z-ka wô, “Tia-tia yüong ka do-do bu-ts zông-tsiang, ng feh-tsiao kyʽin nying-kô to-siao dong-din; yia feh-tsiao nying-kô kyʽin ng to-siao dong-din. Ngô tsʽeng-tsʽeng keh-go bu-ts yiu m-tsʽin-da-væn tsiang hao zông.”

漢利就問阿爹是介話，「爹爹用介大大簿子上賬，爾弗照欠人家多少銅鈿；也弗照人家欠爾多少銅鈿。我忖忖箇個簿子有嘸千大萬賬好上。」

Ah-tia z-ka wô, “Keh-z ng tsʽeng-dzæn: feh-z tsiang-bu do, ziu kyʽin nying-kô to; tsiang-bu siao, ziu kyʽin nying-kô kyʽüih: kôh-nying yiu kôh-nying-go sing-siang: yiu-teh-go nying kyʽin nying-kô leng-tsʽin leng-væn dong-din, gyi tsiang ih-pih tu feh-zông; keh-cü-ka yia yiu: yiu-teh-go ih-ngæn feh kyʽin nying-kô, gyi tsiang-bu yü-sin be-hao-kæn; ka yia yiu.

阿爹是介話，「箇是爾忖賺。弗是賬簿大，就欠人家多；賬簿小，就欠人家缺。各人有各人個心想。有得個人欠人家論千論萬銅鈿，其賬一筆都弗上；箇株介也有。有得個一眼弗欠人家，其賬簿預先備好間；介也有。

Hen-li z-ka wô, “Jü-wô? Dza-we z-ka? Ka z w̆a-go. Ziah-z ngô, shih-wô ni, ih-ngæn m-neh kyʽin nying-kô, nying-kô yia ih-ngæn m-neh kyʽin ngô; iao soh-go tsiang-bu ni?”

漢利是介話，「誰話？咋會是介？介是壞個。若是我說話呢，一眼嘸得欠人家，人家也一眼嘸得欠我；要啥個賬簿呢？」

Ah-tia z-ka wô, “Ng kyʽin nying-kô, feh kyʽin nying-kô, keh-z m-su-go. Ngô wô, yiu-teh-go nying kyʽin nying-kô leng-tsʽin leng-væn dong-din, gyi tsiang ih-pih tu feh-zông; ng ziu-z ka-go nying.

阿爹是介話，「爾欠人家，弗欠人家，箇是嘸數個。我話，有得個人欠人家論千論萬銅鈿，其賬一筆都弗上；爾就是介個人。

Hen-li z-ka wô, “Ngô! ng tsʽeng-tsʽeng ngô yiu kyʽin nying-kô dong-din m? Yiu ih-tsao, ngô kyʽin ah-me deo-nyi-pah dong-din; yi-kying peh gyi wæn-de: næn-kæn ngô pun-pin tu m-neh kyʽin nying-kô.”

漢利是介話，「我！爾忖忖我有欠人家銅鈿嘸？有一遭，我欠阿妹頭二百銅鈿；已經撥其還了。難間我半邊都嘸得欠人家。」

Ah-tia z-ka wô, “Shü-kæn-zông, we-leh feh zông-tsiang, yiu hyü-to kʽeo-nyih. Hen-li! ngô yiu-tin nyi-sing, zông-kʽong-pʽô ng yia yiu keh-cü-ka mao-bing. Tʽeo-pʽô ng yia yiu kyʽin nying-kô meh-deo-meh-nao tsa; ziah-z peh ngô dzô-cʽih-læ, ng dza wô ni?”

阿爹是介話，「世間上，爲了弗上賬，有許多口業。漢利！我有點疑心，尚恐怕爾也有箇株介毛病。偷怕爾也有欠人家沒頭沒腦債；若是撥我查出來，爾咋話呢？」

Hen-li z-ka wô, “Ngô kʽen tia-tia læ-tih kông cʽü-siao shih-wô, M nying we dzô ngô cʽih-læ yiu, dong-din kyʽin nying-kô; ing-we ngô ih-ngæn tu m-neh kyʽin nying-kô.”

漢利是介話，「我看爹爹來的講取笑說話，嘸人會查我出來有銅鈿欠人家；因爲我一眼都嘸得欠人家。」

Ah-tia z-ka wô, “Ka-ni, ng-go tsiang ngô tao teng ng dzô-dzô siang.”

阿爹是介話，「介呢，爾個賬我到等爾查查相。」

Hen-li z-ka wô, “Ze-bin ng tia-tia dza kyʽi dzô, tsong-tsong dzô ngô feh-cʽih yiu tsa.

漢利是介話，「隨便爾爹爹咋去查，總總查我弗出有債。」

Ah-tia z-ka wô, “Ka z-de: ng zo-tæn-lôh, kʽen ngô ah-tia sön-tsiang-go siu-dön. Tsʽih-nyin væn-din, i-zông din, oh-shü-din, shoh-siu-din; wa-yiu ling-ling-se-se; gong-long sön-læ, kyʽiah-leh kyi-pah-kwʽe fæn-ping: næn-kæn keh-sing-ka tu vong sön-de. Ng wa-yiu ih-go ting-do tsa-cü, ziu-z Tʽin-zông Ah-tia. Ng kyʽin shü-kæn-zông ah-tia-go tsa, se-tsih to, wa pi-feh-læ kyʽin Tʽin-zông Ah-tia-go tsa ka to. Næn-kæn tæn-tsih ng kyʽin Tʽin-zông Ah-tia-go tsa, ngô sön peh ng tʽing; tʽeo-pʽô ngô sön-dzæn, ng hao wô.

阿爹是介話，「介是了。爾坐帶落，看我阿爹算賬個手段。七年飯鈿，衣裳鈿，屋貰鈿，束脩鈿；還有零零碎碎；共攏算來，卻勒幾百塊番餅。難間箇星介都甮算了。爾還有一個頂大債主，就是天上阿爹。爾欠世間上阿爹個債，雖即多，還比弗來欠天上阿爹個債介多。難間單只爾欠天上阿爹個債，我算撥爾聽；偷怕我算賺，爾好話。

Hen-li zi tsʽeng-tsʽeng z-ka wô, “Ka sön-kyʽi-læ, ngô tsing-tsing væn-kwæn.”

漢利自忖忖是介話，「介算起來，我真真犯關。」

Ah-tia ziu teng gyi wô, “Tʽin-zông Ah-tia peh ng ih-sang ih-si ngæn-tsing we kʽen, ng-to we tʽing, siu we dong, zih-deo we kông, bih-deo-kwun we hyüong, ka kʽen-kyʽi-læ, ng kyʽin Gyi to-siao tsa ni? Ng lao-jih kông, tʽeo-pʽô coh ih-tsʽin-liang nying-ts peh ng, s-teh ng ngæn-tsing ve kʽen, ng-to ve tʽing, siu ve moh, zih-deo ve zông, bih-deo-kwun ve hyüong, ng kʽeng feh kʽeng?”

阿爹就等其話，「天上阿爹撥爾一生一世眼睛會看，耳朵會聽，手會動，舌頭會講，鼻頭管會嗅，介看起來，爾欠其多少債呢？爾老實講，偷怕給一千兩銀子撥爾，使得爾眼睛𣍐看，耳朵𣍐聽，手𣍐摸，舌頭𣍐嚐，鼻頭管𣍐嗅，爾肯弗肯？」

Hen-li z-ka wô, “Tia-tia! keh-z feh kʽeng-go; ziu-z ih-væn-liang! yia tu fæ-gyi.

漢利是介話，「爹爹！箇是弗肯個；就是一萬兩！也都覅其。

Ah-tia z-ka wô, “Ka kʽen-kyʽi-læ ngô sön ng ih-væn-liang nying-ts z feh w̆e-kyʽüoh ng. Ng kyʽin Tʽin-zông Ah-tia wa-yiu ih-yiang, ziu-z sing-li-go du-dzæ; ziang sing-li we pʽi-bing, we tsʽeng-tsʽeng, we tang-sön, we kyi-teh, we hwun-hyi, we pe-shông, we ô-wông, teng pah-yiang sing-li-go neng-ken: keh-sing-ka tsæ kô ih-væn-liang tsʽeo yia-z feh w̆e-kyʽüoh ng.”

阿爹是介話，「介看起來我算爾一萬兩銀子是弗委曲爾。爾欠天上阿爹還有一樣，就是心裏個肚才；像心裏會批評，會忖忖，會打算，會記得，會歡喜，會悲傷，會𢛟惶，等百樣心裏個能幹。箇星介再加一萬兩湊也是弗委曲爾。」

Hen-li z-ka wô, “Ka pʽa-kyʽi-læ, ziu-z shü-kæn-zông ting-to yiu-lao dzin-gyü-li kʽông-tih-go nying-ts do læ peh ngô wæn keh-go tsa, wa feh-keo.”

漢利是介話，「介派起來，就是世間上頂多有佬錢櫃裏囥的個銀子馱來撥我還箇個債，還弗夠。」

Ah-tia z-ka wô, “Hen-li! mæn-tin mæn-tin: ngô wa tsih sön kyʽi-deo-de: wa-yiu hyü-to wa m-teh sön-djôh. Ng we kông shih-wô-go neng-ken tsæ-ve feh dzih-din. Ngô tsʽeng-tsʽeng we-leh ih-ngæn dong-din, ng tön-tön feh-kʽeng tso ô-ts.”

阿爹是介話，「漢利！慢點慢點。我還只算起頭了。還有許多還嘸得算着。爾會講說話個能幹再𣍐弗值鈿。我忖忖爲了一眼銅鈿，爾斷斷弗肯做啞子。」

Hen-li z-ka wô, “Tso ô-ts! ziu-z ʽen-tʽin-ʽô dong-din tu jü-long-læ peh ngô, yia fæ-gyi.”

漢利是介話，「做啞子！就是咸天下銅鈿都聚攏來撥我，也覅其。」

Ah-tia z-ka wô, Ka-ni, ziah iao sön ng-go tsa; keh ʽen-tʽin-ʽô dong-din-go su-moh yia kyʽiah-leh kô-zông-kyʽi. Wa-yiu ng-noh kyi-sing m-bing m-tʽong, keh kæ sön to-siao dong-din?”

阿爹是介話，「介呢，若要算爾個債；箇咸天下銅鈿個數目也卻勒加上去。還有爾儂肌身嘸病嘸痛，箇該算多少銅鈿？」

Hen-li z-ka wô, “Tia-tia! keh shih-wô ngô dzong-læ m-neh tʽing-meng-ko. Kyi-sing m-bing m-tʽong! z pi væn-yiang tong-si keng-kô dzih-din.”

漢利是介話，「爹爹！箇說話我從來嘸得聽聞過。肌身嘸病嘸痛！是比萬樣東西更加值鈿。」

Ah-tia z-ka wô, “Ka-ni, keh-go tsiang-bu kyʽiah-leh zông hyü-to. Keh-tsao kông-tao ng yiu tsʽing-kyün, yiu” beng-yiu, yiu tsi-me, yiu hyüong-di, yiu ah-nyiang, teng ngô ah-tia, keh-sing hao-cʽü, ze ng zi sön to-siao ngô hao kô-zông-kyʽi?”

阿爹是介話，「介呢，箇個賬簿卻勒上許多。箇遭講到爾有親眷，有朋友，有姊妹，有兄弟，有阿孃，等我阿爹，箇星好處，隨爾自算多少我好加上去？」

Hen-li z-ka wô, “Tia-tia! keh-go kô-din z m su-moh-go, ze ng dza kyʽi sön, tsong ve sön-leh tʽeo-to.”

漢利是介話，「爹爹！箇個價鈿是嘸數目個，隨爾咋去算，總𣍐算勒透多。」

Ah-tia z-ka wô, “We-leh Sing-shü-go dao-li, peh  ah-lah hao hyiao-teh Tʽin-Vu-go do eng-we, zi-go do ze-kyʽin, Yiæ-su kyiu-ze-go do kong-lao, teng tʽin-dông-go do foh-kyʽi, yi feh-tsiao hao sön ng to-siao?”

阿爹是介話，「爲了《聖書》個道理，撥阿拉好曉得天父個大恩惠，自個大罪愆，耶穌救罪個大功勞，等天堂個大福氣，又弗照好算爾多少？」

Hen-li z-ka wô, “Tia-tia! ka-sing tsa sön peh ngô!”

漢利是介話，「爹爹！介星債算撥我！」

Ah-tia z-ka wô, “Læ shü-kæn.: zông m-yiu ih-go tsʽong-ming-go hao-nying feh long-do dzih-din Tsing Jing-go li-pa-nyih. Tʽeo-pʽô ngô sön ng væn-pah li-pa-nyih li-hyiang, keh-sing tʽing-meng dao-li, kyʽi tao-kao, sing-li en-w̆eng-go hao-cʽü, keh-go su-moh yia feh-siao.”

阿爹是介話，「來世間上嘸有一個聰明個好人弗弄大值鈿真神個禮拜日。偷怕我算爾凡百禮拜日裏向，箇星聽聞道理，去禱告，心裏安穩個好處，箇個數目也弗少。」

Hen-li z-ka wô, “Tia-tia! ng ih-yiang tu m-neh tsʽo-lôh; gyin tang-gyin tu zông-leh ngô-go ming-ʽô.”

漢利是介話，「爹爹！爾一樣都嘸得錯落；件打件都上勒我個名下。」

Ah-tia z-ka wô, “Ngô tsiao-dzih sön, tsong z iao ka zông-fah. Næn-kæn bih-yiang tu vong-kông, tæn-kông Tʽin-Vu-go do eng-we, tsʽa Gyi doh-yiang Ng-ts Yiæ-su tao shü-kæn-zông læ, sô-diao ng-noh-go djong-ze, kyiu ng cʽih di-nyüoh, peh ng zông tʽin-dông. Hen-li! ziu-z ng yiu ih-tsʽin shü-kæn-zông-go dong-din, nying-ts, kyʽi wæn keh eng-we-go tsa, yia wæn-feh-wun.”

阿爹是介話，「我照直算，總是要介上法。難間別樣都甮講，單講天父個大恩惠，差其獨養兒子耶穌到世間上來，赦掉爾儂個重罪，救爾出地獄，撥爾上天堂。漢利！就是爾有一千世間上個銅鈿，銀子，去還箇恩惠個債，也還弗完。」

Hen-li z-ka wô, “Tia-tia! z-go, ng ka-go tsa sön-peh ngô, hao-vong tsæ zông-tsʽeo: ngô zin-deo tsʽeng-tsʽeng ih-ngæn m-neh kyʽin nying-kô; keh-tsao tsʽeng-læ tsing-tsing yiang-yiang tu kyʽin-tao-de.”

漢利是介話，「爹爹！是個，爾介個債算撥我，好甮再上湊。我前頭忖忖一眼嘸得欠人家；箇遭忖來真真樣樣都欠到了。」

Ah-tia z-ka wô, “Ngô ziu-z yin-dzæ feh tsæ zông-tsʽeo, ng-go tsa yi-kying do-do: ng kʽo-pi ziang Sing-shü-li sô wô-tih-go keh-go yüong-nying, kyʽin gyi cü-nying-kô s-væn-liang nying-ts; gyi ih-ngæn m-kao hao wæn. Næn-kæn peh ngô pʽa-pʽa kʽen, tsiang-bu zông-tih-go tao-ti yiu to-siao? Ng yiu weh-tong-go sing-ming, yiu we kʽen-go ngæn-tsing, yiu we tʽing-go ng-to, yiu we moh-go siu, yiu we zông mi-dao-go zih-deo, yiu we hyüong kyʽi-mi-go <sup>\[1\]</sup>bih-deo-kwun; wa-yiu ng yiu ih-go we pʽi-bing, we s-tsʽeng, we tang-sön, we kyi-teh, we hwun-hyi, we pe-shông, we ô-wông-go ling-sing; wa-yiu, ng yiu ih-go we kông shih-wô-go cü-pô, teng ih-go m-bing m-tʽong-go kyi-sing; wa-yiu, ng yiu tsʽing-kyün, yiu beng-yiu, yiu tsi-me, yiu hyüong-di, yiu ah-nyiang, teng ngô ah-tia; wa-yiu, ng yiu Sing-shü-go kao-hyüing, li-pa-nyih-go hao-cʽü, Yiæ-su kyiu ze-go do kong-lao. Hen-li! keh-sing eng-we-go tsa, ziu-z ih-tsʽin shü-kæn-zông-go dong-din, nying-ts, do-læ wæn, jih-dzæ feh-keo: næn-kæn ng lin ih-tsʽin dong-din tu m-teh-go.”

阿爹是介話，「我就是現在弗再上湊，爾個債已經大大。爾可比像《聖書》裏所話的個箇個傭人，欠其主人家四萬兩銀子；其一眼嘸告好還。難間撥我派派看，賬簿上的個到底有多少？爾有活東個性命，有會看個眼睛，有會聽個耳朵，有會摸個手，有會嚐味道個舌頭，有會嗅氣味個鼻頭管<sup>\[1\]</sup>；還有爾有一個會批評，會思忖，會打算，會記得，會歡喜，會悲傷，會𢛟惶個靈性；還有，爾有一個會講說話個嘴巴，等一個嘸病嘸痛個肌身；還有，爾有親眷，有朋友，有姊妹，有兄弟，有阿孃，等我阿爹；還有，爾有《聖書》個教訓，禮拜日個好處，耶穌救罪個大功勞。漢利！箇星恩惠個債，就是一千世間上個銅鈿，銀子，馱來還，實在弗夠。難間爾連一千銅鈿都嘸得個。」

<sup>\[1\] 此處原書錯印爲 dih-deo-kwun</sup>

Hen-li z-ka wô, “Tia-tia! ng zin-deo wô yiu-teh-go nying kyʽin nying-kô hyü-to dong-din, ih-pih tu feh-zông tsiang; næn-kæn ngô hyiao-teh ng-go shih-wô z jih-we-go: ʽô-tsao ng tsæ-ve tʽing-meng ngô wô, veng-veng feh-kyʽin nying-kô keh-cü-ka shih-wô.”

漢利是介話，「爹爹！爾前頭話有得個人欠人家許多銅鈿，一筆都弗上賬；難間我曉得爾個說話是實惠個。下遭爾再𣍐聽聞我話，份份弗欠人家箇株介說話。」

Ah-tia z-ka wô, “Hen-li! ngô nyün-z siang-vông ng ve tsæ kông keh-cü-ka shih-wô; ing-we ah-lah keh-sing nying tu yiu wæn <sup>\[1\]</sup>feh wun-go tsa; ah-lah bih-yiang m-kao, tsih-hao zia-zia Tʽin-Vu do dz-pe, dziang-tʽong jing-næ æ-lin ah-lah; tsʽa Yiæ-su tao shü-kæn-zông læ, teng ah-lah wæn keh-sing long-tsong tsa.”

阿爹是介話，「漢利！我原是想望爾𣍐再講箇株介說話；因爲阿拉箇星人都有還弗<sup>\[1\]</sup>完個債；阿拉別樣嘸告，只好謝謝天父大慈悲，長通忍耐哀憐阿拉；差耶穌到世間上來，等阿拉還箇星攏總債。」

<sup>\[1\] 此處原書錯印爲 fhe</sup>

---

## IH-PE TSIU. 一杯酒

Deo-tsao-ts hyiang-ʽô yiu ih-veng nying-kô, kʽæ ih-bæn væn-tin, shü-vi yiu-tin dong-din; dæ ih-go lao-nyüing, sang ih-go ng-ts, ming-z kyiao-leh Ah-mong.

頭遭子鄉下有一份人家，開一爿飯店，勢微有點銅鈿；抬一個老𡢿，生一個兒子，名字叫勒阿蒙。

Keh Ah-mong dzong-siao tsʽong-ming ling-li; tso-nying yia ʽo-kyʽi, teng siao-nying-de ih-ngæn feh-we zao-nyih; wa-yiu hyiao-jing tia-nyiang, kying-djong tsiang-pe. <sup>\[1\]</sup>Zông-ʽôh doh-shü, ts-tsih se-jün m-neh hao sön di-ih, kyʽiah-z pi da-kæ we doh-tin: <sup>\[2\]</sup>nying-kô tu wô gyi tsiang-læ tsong-we fah-dah.

箇阿蒙從小聰明伶俐；做人也和氣，等小人隊一眼弗會造孽；還有孝順爹孃，敬重長輩。上學<sup>\[1\]</sup>讀書，資質雖然嘸得好算第一，卻是比大概會讀點。人家<sup>\[2\]</sup>都話其將來總會發達。

<sup>\[1\] 此處原文錯印爲 Zông-ʽoh</sup>

<sup>\[2\] 此處 1852 版錯印爲 nying-ko</sup>

Tao-leh jih-ng-loh shü z-ʽeo, gyi-go ah-tia ta-leh Ah-mong tao Fi-lah-tʽih-fi mô-deo kyʽi ʽôh sang-i. Tseo-tsing ih-bæn ʽông-kʽeo; keh-go ʽông, z sing Mô kʽæ-go; ziu pa sing Mô-go tso sin-sang. Dzong-tsʽ yi-ʽeo, keh Ah-mong ziu tso Mô-kô ʽông-li-go ʽôh-sang-ts.

到了十五六歲時候，其個阿爹帶勒阿蒙到非拉鐵非碼頭去學生意。走進一爿行口；箇個行，是姓馬開個；就拜姓馬個做先生。從此以後，箇阿蒙就做馬家行裏個學生子。

Gyi-go ah-tia ih-lin læ ʽông-li deng-leh hao-kyi-nyih. Kʽen-kyin Ah-mong læ gyü-deo-teng tso sang-i, tao yia we-tso; <sup>\[1\]</sup>zi sing-li tsʽeng-tsʽeng z-ka wô, “Gyi ziah-z sang-i ʽôh-dzing, ziu hao fah-tin peng din, peh gyi tao zi oh-li-pin kyʽi kʽæ-tin.”

其個阿爹一連來行裏庉了好幾日。看見阿蒙來櫃頭頂做生意，到夜會做；自心裏忖忖是介話<sup>\[1\]</sup>，「其若是生意學成，就好發點本鈿，撥其到自屋裏邊去開店。」

<sup>\[1\] 本句 1852 版爲 ziu du-bi-li zi-tsʽeng z-ka wô（就肚皮裏自忖是介話）</sup>

Ko-leh kyi-nyih, keh Ah-mong-go ah-tia pa-bih sin-sang; teng Ah-mong ka wô, “Ah-mong! Ah-mong! ng ah-tia iao kyü oh-li kyʽi-de: ng læ dông-deo ʽông-li, tsʽin-ding m-nao teng w̆a-nying tsʽeo de; djông-djông iao kyi-teh Sing-shü-li ih-kyü wô, <sup>\[1\]</sup>ziu-z, Væn-pah teng ôh-go z-ken siang-gying-go, tu kæ tso-gyi.”

過了幾日，箇阿蒙個阿爹拜別先生；等阿蒙介話，「阿蒙！阿蒙！爾阿爹要歸屋裏去了。爾來蕩頭行裏，千定嘸得好等壞人湊隊；常常要記得聖書裏一句話，<sup>\[1\]</sup>就是，凡百等惡個事幹相近個，都該做忌。」

<sup>\[1\] 此處 1852 版多「凡類惡者宜戒之。」七個漢字</sup>

Ah-tia kyʽi ts-ʽeo, Ah-mong læ ʽông-li, tsao-tsao bô-kyʽi, dzi-dzi kwʽeng, gying-gying lih-lih tso z-ken; ping-tsʽia yiu cong-sing dæ tong-kô: keh-lah Mô sin-sang pô ʽông-li z-ken, long-tsong tʽôh gyi; eo gyi kah-nga siao-sing.

阿爹去之後，阿蒙來行裏，早早爬起，遲遲睏，勤勤力力做事幹；並且有忠信待東家。箇拉馬先生把行裏事幹，攏總託其；謳其格外小心。

Yiu ih-nyih, Ah-mong tao kah-pih ʽông-li kyʽi wæn ih-peng shü. Keh-bæn ʽông-li yiu ih-go w̆a ʽôh sang ts, ming-z kyiao-leh Ah-ngwæn: kyʽüoh-tsiu cʽô-bæn, vu-sô-peh-we. Keh Ah-ngwæn kʽen-kyin Ah-mong tao gyi-go ʽông-li-læ, ziu pô tsiu-dong-li sia liang-pe tsiu cʽih-læ, kyʽün Ah-mong dô-kô kyʽüoh ih-pe.

有一日，阿蒙到隔壁行裏去還一本書。箇爿行裏有一個壞學生子，名字叫勒阿頑。喫酒叉牌，無所不爲。箇阿頑看見阿蒙到其個行裏來，就把酒桶裏㕐兩杯酒出來，勸阿蒙大家喫一杯。

Di-nyi nyih, keh w̆a ʽôh-sang-ts ziu tao Mô-kô ʽông-li læ mông-mông Ah-mong. Kʽeo-kʽeo Mô sin-sang <sup>\[1\]</sup>m-neh læ-kæn, tsih-yiu Ah-mong doh-zi zo-kæn.

第二日，箇壞學生子就到馬家行裏來望望阿蒙。扣扣馬先生嘸得<sup>\[1\]</sup>來間，只有阿蒙獨自坐間。

<sup>\[1\] 此處 1852 版爲 m̆-meh</sup>

Ah-mong kʽen-kyin gyi læ, ziu bô kyʽi-sing, tsʽing gyi <sup>\[1\]</sup>zo; kông-leh kyi-kyü kʽah-tʽao shih-wô. Hweh-jün tsʽeng-kyʽi, zô-nyi-ts ngô tao gyi-go ʽông-li kyʽi, gyi yiu tsiu peh ngô kyʽüoh; kyih-mih-ts, gyi tao ngô-go ʽông-li læ, ngô yia kæ wæn gyi-go li, dzæ-z. Ts-si tsʽeng-læ, tsiu z tong-kô-go: tong-kô <sup>\[2\]</sup>m̆-neh læ-tong, ngô dza-hao zi tso cü-i? Dæn-z <sup>\[2\]</sup>m̆-neh tsiu peh gyi kyʽüoh, ngô jih-dzæ ko-sing feh-kyʽi. Tsih-teh pô <sup>\[3\]</sup>tsiu-dong-li yiah-z kʽæ-ts, sia liang-pe tsiu.

阿蒙看見其來，就爬起身，請其坐<sup>\[1\]</sup>；講勒幾句客套說話。忽然忖起，昨日子我到其個行裏去，其有酒撥我喫；今末子，其到我個行裏來，我也該還其個禮，纔是。仔細忖來，酒是東家個。東家嘸得<sup>\[2\]</sup>來東，我咋好自做主意？但是嘸得<sup>\[2\]</sup>酒撥其喫，我實在過心弗去。只得把酒桶裏鑰匙開仔，㕐兩杯酒。

<sup>\[1\] 此處 1852 版錯印爲 zô</sup>

<sup>\[2\] 此處 1852 版爲 m-meh</sup>

<sup>\[3\] 此處 1852 版爲 tsiu-dong，少 li 一字</sup>

Zông kʽong-pʽô Mô sin-sang læ, hwông-kyih-hwông-mông, kying pô yiah-z mông-kyi kwæn-hao; tsih-kwu do-leh tsiu, eo Ah-ngwæn kyʽüoh. Keh tsiu-dong-li tsiu, ih-ti ih-ti leo-cʽih læ, yia feh-læ kwu-djôh.

尚恐怕馬先生來，慌急慌忙，竟把鑰匙忘記關好；只顧馱勒酒，謳阿頑喫。箇酒桶裏酒，一渧一渧漏出來，也弗來顧着。

Ah-ngwæn kyʽüoh-leh sæn-pe tsiu, z-ka wô, “Keh tsiu jih-dzæ z hao-go.” Wô-leh ih-sing, ziu lih-kʽeh we-cün zi-go ʽông-li kyʽi-de.

阿頑喫勒三杯酒，是介話，「箇酒實在是好個。」話勒一聲，就立刻回轉自個行裏去了。

Mô sin-sang kyü-læ, kʽen-kyin tsiu-dong-li tsiu yiu-tin leo-cʽih, meng Ah-mong wô, “Ng dzæ-fông yiu sia-tsiu m-teh?” Ah-mong ih-z wô-feh-cʽih: ko-leh ih-hyih, z-ka wô, “M-teh.” Mô sin-sang zi kyʽi pô tsiu-dong kwæn-kwæn-hao.

馬先生歸來，看見酒桶裏酒有點漏出，問阿蒙話，「爾纔方有㕐酒嘸得？」阿蒙一時話弗出。過了一歇，是介話，「嘸得。」馬先生自去把酒桶關關好。

Feh siang-tao di-nyi nyih, keh Ah-ngwæn tseo-tsing ʽông-li læ, teng Mô sin-sang ka wô, “Ma ih-dong tsiu peh ah-lah, iao ziang zô-nyi-ts Ah-mong peh ngô kyʽüoh ih-yiang-go.”

弗想到第二日，箇阿頑走進行裏來，等馬先生介話，「賣一桶酒撥阿拉，要像昨日子阿蒙撥我喫一樣個。」

Ah-mong bông-pin lih-tong, ih-ngæn feh-hyiang. Mô sin-sang deo nyin-cün kʽen gyi ih-kʽen; dæn-z Mô sin-sang se-tsih m-neh wô gyi, keh Ah-mong min-kʽong kyʽiah ʽong-leh m-cʽü kyʽi.

阿蒙旁邊立東，一眼弗響。馬先生頭扭轉看其一看；但是馬先生雖即嘸得話其，箇阿蒙面孔卻紅勒嘸處去。

Teng Mô sin-sang tseo-cʽih-kyʽi z-ʽeo, kwʽa-kwʽa tseo-tao Ah-ngwæn ʽông-li, eo gyi tsæ teng Mô sin-sang ka wô, “Zô-nyi-ts-go tsiu, feh-z Ah-mong sia-peh ngô kyʽüoh-go, z ngô zi sia-go.” Keh Ah-ngwæn siao-siao ka wô, “Ng tsʽing-tsʽing ngô, ngô ziu teng ng ka kyʽi wô.” Ah-mong tsih-hao ing-dzing. Keh Ah-ngwæn ziu teng Mô sin-sang ka wô, “Keh-nyih <sup>\[1\]</sup>pao-ʽông tsiu-dong-li tsiu leo-cʽih, Ah-mong feh-zing sia-ko, jih-dzæ z ngô-zi sia-go; feh-z gyi shih-hwông.”

等馬先生走出去時候，快快走到阿頑行裏，謳其再等馬先生介話，「昨日子個酒，弗是阿蒙㕐撥我喫個，是我自㕐個。」箇阿頑笑笑介話，「爾請請我，我就等爾介去話。」阿蒙只好應承。箇阿頑就等馬先生介話，「箇日寶行<sup>\[1\]</sup>酒桶裏酒漏出，阿蒙弗曾㕐過，實在是我自㕐個；弗是其說謊。」

<sup>\[1\] 此處 1852 版爲 kwe-ʽông</sup>

Mô sin-sang be liang-go ʽôh-sang-ts, mun-sæn en-s, hong-pʽin, keh-lah dzing-gyiu siang-sing Ah-mong.

馬先生被兩個學生子，瞞三暗四，哄騙，箇拉仍舊相信阿蒙。

Ah-mong kyi-kying ing-dzing Ah-ngwæn kyʽüoh tong-dao; m-neh dong-din, yi feh-hao tao ah-tia u-sen kyʽi <sup>\[1\]</sup>tʽao; tsæ-sæn tsʽeng-læ, tsih-teh pô ʽông-li dzin-gyü-li-go dong-din tʽeo-bun kyʽi leh liang-pah. Ah-mong tʽeo-leh dong-din, teng Ah-ngwæn dô-kô tsiu-kwun-tin-li kyʽüoh tong-dao. Tong-dao kyʽüoh-hao, Ah-ngwæn eo Ah-mong dô-kô kyʽi cʽô-bæn. Ah-mong ih-tsʽeng, keh tao yia hao; tʽông-jün ngô ying-leh-tin, pô dong-din dzing-gyiu hao en-leh dzin-gyü-li; ka m nying we teh-cü.

阿蒙既經應承阿頑喫東道；嘸得銅鈿，又弗好到阿爹烏碎去討<sup>\[1\]</sup>；再三忖來，只得把行裏錢櫃裏個銅鈿偷伴去了兩百。阿蒙偷了銅鈿，等阿頑大家酒館店裏喫東道。東道喫好，阿頑謳阿蒙大家去叉牌。阿蒙一忖，箇倒也好；倘然我贏了點，把銅鈿仍舊好安勒錢櫃裏；介嘸人會得知。

<sup>\[1\] 此處 1852 版爲 iao</sup>

Feh siang-tao cʽô-bæn cʽô-leh sæn-s cün, tsih-we shü, feh-we ying; fi-dæn tong-dao dong-din wæn-feh-læ, lin tu-shü-go dong-din yi kyʽin-leh yiu-ho. M shih-fah, tsih-teh tao ʽông-li dzin-gyü-li tsæ kyʽi tʽeo-tin, wæn-leh shü-din, tsæ tu, ʽoh-tsia we ying, yia vi-kʽo-cü, ka-ni hao-kyʽi wæn tʽeo-læ-go dong-din, sæn-leh Mô sin-sang teh-cü.

弗想到叉牌叉勒三四轉，只會輸，弗會贏；非但東道銅鈿還弗來，連賭輸個銅鈿又欠勒有夥。嘸設法，只得到行裏錢櫃裏再去偷點，還了輸鈿，再賭，或者會贏，也未可知，介呢好去還偷來個銅鈿，省勒馬先生得知。

ʽAh-li hyiao-teh yi shü-diao! Keh Ah-mong tsing-tsing m-fah; wô, yi wô-feh-cʽih; kwʽeng yi kwʽeng-feh-joh: ziu yia-tao pun-yia-ko kyʽing-kyʽing bô-kyʽi-læ, ih feh-tsôh, nyi feh-hyih, sông-sing tʽeo-leh nyi-pah kwʽe yiang-dzin, lin-yia tao tu-dziang-li kyʽi tu. Ah-mong sing-li z-ka wô, “Ziah keh-tsao tu ying-de, long-tsong hao wæn: ʽô-tsao ngô ih-ding feh-kyʽi tu-de.” Feh siang-tao keh-vah yi shü-de; pô nyi-pah kwʽe yiang-dzin shü-leh lah-tʽah kying-kwông.

何裏曉得又輸掉！箇阿蒙真正嘸法；話，又話弗出；睏，又睏弗熟。就夜到半夜過輕輕爬起來，一弗作，二弗歇，爽性偷了二百塊洋錢，連夜到賭場裏去賭。阿蒙心裏是介話，「若箇遭賭贏了，攏總好還。下遭我一定弗去賭了。」弗想到箇伐又輸了；把二百塊洋錢輸勒邋遢鏡光。

Tao tʽin-liang, Ah-mong dzæ-fông tseo-kyü ʽông-li: ko-leh ih-zông, Mô sin-sang yia tseo-tsing ʽông-li læ-de; teng Ah-mong wô, “Dzin-gyü-li yiu nyi-pah kwʽe yiang-dzin, ng hao do-tao dzin-tin-li kyʽi dzeng, hao cʽih-tin li-sih: ziah li-sih zông-lôh, kông feh ming-bah, ngô ze-siu tao dzin-tin-li zi kyʽi kông.”

到天亮，阿蒙纔方走歸行裏。過了一晌，馬先生也走進行裏來了；等阿蒙話，「錢櫃裏有二百塊洋錢，爾好馱到錢店裏去存，好出點利息。若利息上落，講弗明白，我隨手到錢店裏自去講。」

Ah-mong sing-li ih tsʽeng, Keh-tsao dza long-fah! Ziah-z feh kyʽi, kʽong-pʽô Mô sin-sang iao zi læ do yiang-dzin; ziah-z kyʽi, yi kʽong-pʽô Mô sin-sang tao dzin-tin kyʽi kông li-sih zông-lôh, lu-cʽih mô-kyiah læ: dza tang-sön ni? Hweh-jün siang-tao Mô sin-sang yiu dong-din dzeng-læ bih-bæn dzin-tin: feh-jü mao-sia Mô sin-sang z-den, tao keh-bæn dzin-tin kyʽi do nyi-pah kwʽe yiang-dzin; hao ti keh-go kyʽüih.

阿蒙心裏一忖，箇遭咋弄法！若是弗去，恐怕馬先生要自來馱洋錢；若是去，又恐怕馬先生到錢店去講利息上落，露出馬腳來。咋打算呢？忽然想到馬先生有銅鈿存來別爿錢店。弗如冒寫馬先生字頭，到箇爿錢店去馱二百塊洋錢；好抵箇個缺。

<sup>\[1\]</sup>Feh-siang-tao keh-bæn dzin-tin kwun kʽen-kʽen z-den pih-tsih feh-te, pô Ah-mong <sup>\[2\]</sup>liu-djü; <sup>\[3\]</sup>tsʽa nying eo Mô sin-sang ih-læ, ziu meng-kyʽi dzing-yiu. Ah-mong tsih-teh ih-ih tsiao-jing. Mô sin-sang ziu pô Ah-mong song-peh kwun-fu bæn gyi. Kwun-fu ziu kyʽih gyi lôh lao-kæn.

弗想到<sup>\[1\]</sup>箇爿錢店倌看看字頭筆跡弗對，把阿蒙留住<sup>\[2\]</sup>；差人謳馬先生一來<sup>\[3\]</sup>，就問起情由。阿蒙只得一一招認。馬先生就把阿蒙送撥官府辦其。官府就挈其落牢監。

<sup>\[1\] 此處 1852 版爲 Feh-siang，少 tao 一字</sup>

<sup>\[2\] 此處錯印爲 liu-jü</sup>

<sup>\[2\] 此處 1852 版爲 tsʽa nying eo Mô sin-sang læ. Mô sin-sang ih-læ,（差人謳馬先生來。馬先生一來，）</sup>

Ah-mong læ lao-kæn kwæn-leh jih-to nyin. Gyi kʽæ-deo tseo-tsing lao-kæn z-ʽeo, ngæn-li beh-cʽih z-ka wô, “Æ! Ngô tsong-z be keh ih-pe tsiu sô-ʽæ.”

阿蒙來牢監關了十多年。其開頭走進牢監時候，眼淚浡出是介話，「唉！我總是被箇一杯酒所害。」

Yiu nying pʽi-bing, z-ka wô, Væn-pah nying feh-z ih-z-li ziu w̆a tao gyih-deo: tsong-z dzong ih-ngæn w̆a ka kyʽi-deo. Da-iah Ah-mong gyi di-ih-yiang tsʽo, z tong-kô feh læ-tong, pô tong-kô tsiu tsʽing nying-kʽah: feh tsʽeng tong-kô se-tsih <sup>\[1\]</sup>m-meh kʽen-kyin, Tsing Jing tsæ-ve m-neh kʽen-kyin-go.

有人批評，是介話，凡百人弗是一時裏就壞到極頭。總是從一眼壞介起頭。大約阿蒙其第一樣錯，是東家弗來東，把東家酒請人客。弗忖東家雖即嘸沒<sup>\[1\]</sup>看見，真神再𣍐嘸得看見個。

<sup>\[1\] 此處 1852 版爲 m-neh</sup>

Di-nyi yiang tsʽo-cʽü, z gyi shih-hwông. Tong-kô meng gyi z-ʽeo, ziah kʽeng tsiao-jing, be tong-kô tsah-vah, lih-kʽeh kæ-ko, wa læ-leh-gyi. Næn-kæn ih tseo-tsing w̆a-go u-sen, ziu feh neng-keo tseo-cʽih-læ; s-teh ih-go hao-hao siao-nying, cong-sing long-wæn.

第二樣錯處，是其說謊。東家問其時候，若肯招認，被東家責罰，立刻改過，還來勒及。難間一走進壞個烏碎，就弗能夠走出來；使得一個好好小人，忠信弄環。

Kʽo-sih! kʽo-sih! Shü-kæn-zông mi-ʽôh-go z-ken tsong-z yiu-go. <sup>\[1\]</sup>Keh-lah Yiæ-su kao meng-du <sup>\[2\]</sup>tao-kao shih-wô, ziu-z “M-nao peh ngô ziu mi-ʽôh” keh ih-kyü, ah-lah tông-kæ sing-li <sup>\[3\]</sup>kyi-teh-lao: vi-min ziang Ah-mong ka, ih-z-li long-dzæn, ʽeo-deo ih-sang ih-si ao-feh-cün; lin tso gyi tia-nyiang cü-kwu yia dô-kô hwe-kyʽi.

可惜！可惜！世間上迷惑個事幹總是有個。箇拉<sup>\[1\]</sup>耶穌教門徒禱告<sup>\[2\]</sup>說話，就是「嘸得好撥我受迷惑」箇一句，阿拉當該心裏記得牢<sup>\[3\]</sup>。未免像阿蒙介，一時裏弄賺，後頭一生一世懊弗轉；連做其爹孃主顧也大家晦氣。

<sup>\[1\] 此處 1852 版爲 Keh-leh</sup>

<sup>\[2\] 此處 1852 版爲 tao-kao-go</sup>

<sup>\[3\] 此處 1852 版爲 kyi-leh-lao</sup>

---

## SE-LAH TENG HÆN-NAH. 雖拉等喊哪

Yiu ih-tsao li-pa-nyih, ih-go nyiang-ts, ming-z kyiao-leh Se-lah, iao tao shü-vông-li kyʽi, teng Hæn-nah oh-li ka tseo-ko. Hæn-nah kʽen-kyin-gyi, eo gyi z-ka wô, “Ng iao tao ʽah-li kyʽi?” Se-lah wô, “Ngô iao tao shü-vông-li kyʽi:” gyi i-pin kyʽi, i-pin ing. Hæn-nah wô, “Mæn-tin kyʽi: ng dza-we ka læ-feh-gyi ni? Wa tsao-de.” Se-lah lih-lôh wô, “Hæn-nah, ng i-zông cʽün-hao-de feh?” Hæn-nah z-ka wô, “Kwʽa-de: ng tseo-tæn-zông-læ; ngô sing-sin i-zông peh ng kʽen-kʽen, ziu-z ah-lah yi-mô peh ngô-go.

有一遭禮拜日，一個娘子，名字叫勒雖拉，要到書房裏去，等喊哪屋裏介走過。喊哪看見其，謳其是介話，「爾要到何裏去？」雖拉話，「我要到書房裏去。」其依邊去，依邊應。喊哪話，「慢點去。爾咋會介來弗及呢？還早了。」雖拉立落話，「喊哪，爾衣裳穿好了弗？」喊哪是介話，「快了。爾走帶上來；我新鮮衣裳撥爾看看，就是阿拉姨嬤撥我個。

Se-lah-go ah-nyiang tsao feng-fu gyi m-nao yiu-lu, wa-yiu m-nao teng Hæn-nah tsʽeo-de; ing-we gyi z læn-do siao-nyiang, tsih-kwu na-ʽo, dziang-tʽong la-ʽôh, feh-kʽeng doh-shü. Se-lah se-tsih hyiao-teh ah-nyiang feh-hyü gyi tseo-tsing Hæn-nah oh-li, ing-we gyi sing-li iao kʽen keh-go i-zông, keh-lah kô-hyi-deo iao teng Hæn-nah s-s deo, Se-lah sing-li tsʽeng-tsʽeng, tseo-tsing ih-zông, iao-bông yia m-kao; ping-tsʽia hao ʽeo-leh Hæn-nah dô-kô tao shü-vông li kyʽi, Se-lah ziu peng-zông leo-teng tao Hæn-nah u-sen kyʽi. Kʽen-kyin keh ôh-hao-kʽen-go i-zông, se-tsih gyi cü-pô feh wô cʽih, sing-li z feh shông-kwʽa. Tsæ deng ih-zông, Se-lah pô gyi siu-li do-tih i-zông gwæn-leh Hæn-nah min-zông li, z-ka wô, “ʽEh-yia! Keh-tsao dza kyih-sah? Kyʽin tsao-de! Yi-kying kyiu-tin cong kʽao-ko ih-kʽeh de.” Hæn-nah z-ka wô, “ʽE, yiu ka tʽin-wô! Mæn-tin, teng ngô deo s-s hao: ping-tsʽia ah-lah z-ming-cong z tseo-leh kwʽa.”

雖拉個阿孃早吩咐其嘸得好遊路，還有嘸得好等喊哪湊隊；因爲其是懶惰小娘，只顧嬲和，長通賴學，弗肯讀書。雖拉雖即曉得阿孃弗許其走進喊哪屋裏，因爲其心裏要看箇個衣裳，箇拉假戲頭要等喊哪梳梳頭，雖拉心裏忖忖，走進一晌，要防也嘸告；並且好候勒喊哪大家到書房裏去，雖拉就奔上樓頂到喊哪烏碎去。看見箇惡好看個衣裳，雖即其嘴巴弗話出，心裏是弗爽快。再庉一晌，雖拉把其手裏馱的衣裳摜勒喊哪眠牀裏，是介話，「嗑呀！箇遭咋結煞？欠早了！已經九點鐘敲過一刻了。」喊哪是介話，「哎，有介天話！慢點，等我頭梳梳好。並且阿拉自鳴鐘是走勒快。」

Se-lah sing-hyü-deh-tsin teng gyi, ing-we gyi hyiao-teh feh i-jing do-nying shih-wô z w̆a. ʽEo-deo gyi tsʽia-kwu teng Hæn-nah kông yiang-yiang ʽæn-wô, lin-tsih doh-shü z-ken tu mông-kyi-de. Teng-tao Hæn-nah ah-nyiang tseo-læ z-ka wô, “Ng keh-sing nyiang-ts-den, kyih-mih-ts shü wa-z kyʽi doh, feh-kyʽi doh?”

雖拉心虛突顫等其，因爲其曉得弗依順大人說話是壞。後頭其且顧等喊哪講樣樣閒話，連即讀書事幹都忘記了。等到喊哪阿孃走來是介話，「爾箇星娘子頭，今末子書還是去讀，弗去讀？」

Se-lah z-ka wô, “Ô-üô! Keh-zông z dza z-tsin?” Hæn-nah i-pin siao, z-ka wô, “Keh-tsao z ih-ding læ-feh-gyi de. Ah-lah kyih-mih, shü sông-sing vong kyʽi doh de; dô-kô tao din-deo kyʽi hyi-hyi-de.”

雖拉是介話，「哦㗇！箇晌是咋時節？」喊哪依邊笑，是介話，「箇遭是一定來弗及了。阿拉今末，書爽性甮去讀了；大家到田頭去嬉嬉了。」

Se-lah z-ka wô, “Ngô næn-kæn z dza long-fah? Ah-nyiang teh-cü, tsing-tsing iao væn-kwæn.” Hæn-nah wô, “Ng ah-nyiang dza-we teh-cü ni? Kwʽa-sing-tin mao-ts ta-leh gyi, dô-kô hao kyʽi ao hwô kyʽi; tsæ deng ih-zông keh-sing nying long-tsong iao tao li-pa-dông-li kyʽi; kʽong-pʽô pʽong-djôh ng-go ah-tia, ah-nyiang teng sin-sang.”

雖拉是介話，「我難間是咋弄法？阿孃得知，真真要犯關。」喊哪話，「爾阿孃咋會得知呢？快星點帽子帶勒其，大家好去拗花去；再庉一晌箇星人攏總要到禮拜堂裏去；恐怕碰着爾個阿爹、阿孃等先生。」

Se-lah ông-sah z-ka wô, “Gyi-lah li pa-dông li m-neh kʽen-kyin ngô, feh-tsiao dza iao mao-ün ngô: keh z-ken ih-ding mun-feh-ko.” Hæn-nah wô, “Gyi-lah tön-jün feh hyiao-teh-go: tʽeo-pʽô ng ah-nyiang meng ng shih-wô, ng tsih wô, siao nying z-ka to, ngô zo-leh ” ʽeo deo, keh-lah m-neh kʽen-kyin ngô.” Se-lah z-ka wô, “Ka tao hao wô: tsih-leh \*\*\*\*\*\*\* Hæn-nah wô, “Vong tsih-leh, tsih-leh; tsæ z ih-kʽeh hwô hao m-neh de: ngô z iao kyʽi; dæn-ming ng kyi feh kyʽi. Gyi pin-tseo, pin peng-lôh leo-ʽô.”

雖拉怏煞是介話，「其拉禮拜堂裏嘸得看見我，弗照咋要媢怨我。箇事幹一定瞞弗過。」喊哪話，「其拉斷然弗曉得個。偷怕爾阿孃問爾說話，爾只話，小人是介多，我坐勒後頭，箇拉嘸得看見我。」雖拉是介話，「介倒好話。只勒……」喊哪話，「甮只勒，只勒；再是一刻花好嘸得了。我是要去；但明爾記弗去。其邊走，邊奔落樓下。」

Se-lah lih-ts, tsʽeng-tsʽeng ah-nyiang shih-wô; wa-yiu tsʽeng-tsʽeng feh siu li-pa-nyih z go w̆a nyiang-ts, ôh-ziang feh-ken kyʽi ing-we yi tsʽeng-tao ôh-hao-kʽen hwô, tsih-hao i-leh Hæn-nah shih-wô, keng-leh gyi dô-kô ao-hwô kyʽi. Kʽen-kyin keh-sing hwô jih-dzæ nao-nyih, ih-z-li tseo-feh-kʽæ. Teng-tao Se-lah kyü oh-li kyʽi, kʽeo-kʽeo gyi tia-nyiang læ-kæn kyʽüoh-væn.

雖拉立仔，忖忖阿孃說話；還有忖忖弗守禮拜日是個壞娘子，惡像弗敢去因爲又忖到惡好看花，只好依勒喊哪說話，跟勒其大家拗花去。看見箇星花實在鬧熱，一時裏走弗開。等到雖拉歸屋裏去，扣扣其爹孃來間喫飯。

Ah-nyiang kʽen-kyin z-ka wô, “Ng keh-tsao yia we læ-de: soh z-ken peh ng ka dzi?” Se-lah deo eo-ts feh-ing gyi. Gyi tia-nyiang ngæn-tsing tsʽing-ting-ting kʽen gyi, hyiao-teh gyi pih-ding yiu soh-go yün-kwu; ziu wô, “Ngô siang-vông ng ve yiu-lu: ngô læ li-pa-dông li m-neh kʽen-kyin ng; ng tsong-kyiu zo-læ ʽah-li?” Se-lah min-kʽong ʽong-kyʽi-læ z-ka wô, “Ngô \*\*\*\*\*\*\* ngô zo \*\*\*\*\*\*\* Sin-sang eo ngô zo ʽeo-pe, nying z-ka to.”

阿孃看見是介話，「爾箇遭也會來了。啥事幹撥爾介遲？」雖拉頭謳仔弗應其。其爹孃眼睛清盯盯看其，曉得其必定有啥個緣故；就話，「我想望爾𣍐遊路。我來禮拜堂裏嘸得看見爾；爾總究坐來何裏？」雖拉面孔紅起來是介話，「我……我坐……先生謳我坐後背，人是介多。」

Ah-nyiang eo gyi væn kyʽüoh-leh kwʽa, kʽong-pʽô ʽô-pun-nyih shü-vông-li kyʽi yi læ-feh gyi, Se-lah <sup>\[1\]</sup>hyüong-kwun-deo bih-bih-tʽiao, væn kyʽüoh-feh-lôh; ing-we gyi hyiao-teh zông-pun-nyih ʽang-we z tso-dzæn de: keh-lah gyi kwʽa-kwʽa tao shü-vông-li kyʽi.

阿孃謳其飯喫勒快，恐怕下半日書房裏去又來弗及，雖拉胸脘頭<sup>\[1\]</sup>𨂅𨂅跳，飯喫弗落；因爲其曉得上半日行爲是做賺了。箇拉其快快到書房裏去。

<sup>\[1\] 此處原文錯印爲 hyüong-kwun-keo</sup>

Sin-sang ih-kyi kʽen-kyin gyi, z-ka wô, “Se-lah, ng dza-we zông-pun-nyih feh-læ doh-shü ni?” Se-lah hong-pʽin z-ka wô, “Ngô ah-nyiang m-neh peh ngô læ.” Sin-sang wô, “Dza-we m-neh peh ng læ?” Gyi wô, “Ah-lah ah-nyiang kyih-mih tʽin-nyiang næn-ko-kæn.”

先生一記看見其，是介話，「雖拉，爾咋會上半日弗來讀書呢？」雖拉哄騙是介話，「我阿孃嘸得撥我來。」先生話，「咋會嘸得撥爾來？」其話，「阿拉阿孃今末天亮難過間。」

Se-lah yia-ʽôh fông-cʽih, pʽong-kyin Hæn-nah, gyi wô, “Ah-lah kyih-mih kyi-kao tao yüong-leh hao-go: ʽô li-pa tsæ z-ka tso, ng kʽeng feh?” Se-lah deo ngah-ngah, sing-li feh shông-kwʽa, ziu li-kʽæ Hæn-nah, kwʽa-kwʽa tao oh-li kyʽi. Gyi tseo-tsing oh-lô, kʽen-kyin ah-nyiang iu-meng siang-mao, meng-meng gyi z-ka wô, “A-m, ng soh-go z-ken?” Ah-nyiang ing gyi wô, “Teng ng tia-tia læ, ng we teh-cü gyi.”

雖拉夜學放出，碰見喊哪，其話，「阿拉今末計較倒用勒好個。下禮拜再是介做，爾肯弗？」雖拉頭扤扤，心裏弗爽快，就離開喊哪，快快到屋裏去。其走進屋落，看見阿孃憂悶相貌，問問其是介話，「阿姆，爾啥個事幹？」阿孃應其話，「等爾爹爹來，爾會得知其。」

Se-lah tʽing-meng ah-nyiang ka wô, hah-sah de: ing-we hyiang-djông gyi ah-nyiang m-neh ka siang-mao; gyi ah-tia li-pa-nyih yia ve tseo-cʽih-kyʽi: gyi zông-kʽong-pʽô ah-tia læ-kæn tang-tʽing gyi tso-go z-ken.

雖拉聽聞阿孃介話，嚇煞了。因爲向常其阿孃嘸得介相貌；其阿爹禮拜日也𣍐走出去。其尚恐怕阿爹來間打聽其做個事幹。

ʽEo-deo gyi ah-tia læ-de. Se-lah sing bih-bih-tʽiao. Teng-tao gyi ah-tia zo-lôh kyʽüoh-dzô, m-kao wô-soh; Se-lah sing shü-vi kwʽun ih-ngæn. Teng dzô kyʽüoh-hao, Se-lah lih-kyʽi-læ iao kyʽi kwʽeng kyʽi: gyi ah-tia pʽô-pʽô siang-mao teng gyi z-ka wô, “Se-lah, ng zo-tæn-lôh: ng-go w̆a-cʽü ngô yi-kying teh-cü: na-pʽô ng teng Hæn-nah yüong dza-hao kyi-kao iao pʽin ah-lah pʽin-feh-læ.”

後頭其阿爹來了。雖拉心𨂅𨂅跳。等到其阿爹坐落喫茶，嘸告話啥；雖拉心勢微寬一眼。等茶喫好，雖拉立起來要去睏去。其阿爹怕怕相貌等其是介話，「雖拉，爾坐帶落。爾個壞處我已經得知。哪怕爾等喊哪用咋好計較要騙阿拉騙弗來。」

Se-lah ziu kʽoh-cʽih-læ, z-ka wô, “Ô-üô! Tia-tia ʽe! nyiao-nyiao ngô: ngô dzong m-neh sing ka næn-ko ko.”

雖拉就哭出來，是介話，「哦㗇！爹爹哎！饒饒我。我從嘸得心介難過過。」

Ah-tia wô, “Ngô hyiao-teh ng-go sing tsæ-ve feh næn-ko: yiu-ze, pih-ding ziu-næn, ngô wô-hyiang ng dao; kyih-mih ng tso-ko-go, feh-z siao-siao z-ken, ngô hao nyiao ng.” Se-lah tʽing ah-tia kao-hyüing kʽoh-sah de; ʽeo-deo pô long-tsong tso-ko z-ken tu tsiao-cʽih-læ de. Gyi ah-tia wô, “Ng deo ih-kyʽi, feh-kæ cü-i kʽô-feh-ding, tseo-tsing Hæn-nah oh-li kyʽi: ng hyiao-teh ngô tsao feng-fu ng m-nao teng keh-go w̆a nyiang-ts tsʽeo-de. Tsing Jing lih-fah ka wô, ‘Iao i-jing do-nying’ shih-wô, ng næn-kæn feh-i. Ziu-z Hæn-nah kʽeng tʽing ng shih-wô, dô-kô tao shü-vông-li kyʽi, ng yia-z yiu-ze; ing-we ng feh-tʽing feng-fu, kao ng-noh m-nao teng Hæn-nah tsʽeo-de. Ng kyi-kying hyiao-teh zi-go meng-veng, ng wa-we feh kwu-djôh; feh siu li-pa-nyih: wa-yiu kông hwông-wô, iao siang tsô-kæ zi-go w̆a-cʽü. Se-lah! ng næn dao feh hyiao-teh Tsing Jing deng-nyih iao sing-pʽun keh-sing z-ken ni? Djün-dao-shü, jih-ih tsông, jih-kyiu tsih, wa-yiu Pao-lo kyi Yi-feh-sô shü, di-ng tsông, di-loh tsih, z-ka wô, ‘We-leh keh-sing z-ken, Tsing Jing-go ô-wông z kông-lôh peh feh i-jing cü-kwu-go sing-zông.’ Wa-yiu Iah-ʽen, Meh-z-loh, nyiæn-ih tsông, di-pah tsih, yiu wô, ‘Væn-pah kông hwông-wô cü-kwu pih-ding læ liu-wông yin-siao læ-kæn dziah-go wu li-hyiang ziu kwʽu-næn.’”

阿爹話，「我曉得爾個心再𣍐弗難過。有罪，必定受難，我話向爾道；今末爾做過個，弗是小小事幹，我好饒爾。」雖拉聽阿爹教訓哭煞了；後頭把攏總做過事幹都招出來了。其阿爹話，「爾頭一起，弗該主意抲弗定，走進喊哪屋裏去。爾曉得我早吩咐爾嘸得好等箇個壞娘子湊隊。真神律法介話，要『依順大人』說話，爾難間弗依。就是喊哪肯聽爾說話，大家到書房裏去，爾也是有罪；因爲爾弗聽吩咐，教爾儂嘸得好等喊哪湊隊。爾既經曉得自個門份，爾還會弗顧着；弗守禮拜日。還有講謊話，要想遮蓋自個壞處。雖拉！爾難道弗曉得真神庉日要審判箇星事幹呢？〈傳道書〉十一章，十九節，還有〈保羅寄以弗所書〉第五章，第六節，是介話，『爲了箇星事幹，真神個𢛟惶是降落撥弗依順主顧個身上。』還有〈約翰默示錄〉廿一章，第八節，有話，『凡百講謊話主顧必定來硫磺延燒來間着個湖裏向受苦難。』」

Se-lah ʽeo-deo z tsing-tsing <sup>\[1\]</sup>wông-kʽong, nying-tsing ao-hwe, Teng ah-tia kông-hao, ziu tseo-tsing zi-go vông-li kyʽi, tʽôh Yiæ-su kong-lao, gyiu Tsing Jing nyiao-diao gyi-go ze; ing-we væn-pah væn-ze-go nying iao siang gyi go ze hao nyiao-diao, teng sing li-hyiang teh-djôh en-loh, tsih-yiu kʽao-djôh Yiæ-su.

雖拉後頭是真真惶恐<sup>\[1\]</sup>，認真懊悔，等阿爹講好，就走進自個房裏去，託耶穌功勞，求真神饒掉其個罪；因爲凡百犯罪個人要想其個罪好饒掉，等心裏向得着安樂，只有靠着耶穌。

<sup>\[1\] 此處原文錯印爲 wông-kʽông</sup>

ʽEo-deo Se lah, teng-tao nyin-kyi do, djông-djông ve mông-kyi keh-go nyih-ts: ôh-ziang ih-go tsih-le; ih kʽen-kyin gyi, ziu tsʽeng-tao zin-deo-go ze, tön-tön feh-ken tsæ kyʽi væn.

後頭雖拉，等到年紀大，常常𣍐忘記箇個日子。惡像一個漬洡；一看見其，就忖到前頭個罪，斷斷弗敢再去犯。
