# TSʽÔNG-SHÜ KYI. 創世紀

NYING=PO TʽU=WÔ

寧波土話

---

GYIU-IAH-SHÜ

FÆN NYING-PO TʽU-WÔ

FENG PʽIN TANG PʽIN.

YIN-PIN CÜ SIANG-TE-GO TSIH-TSÔNG.

TSʽÔNG-SHÜ KYI.

DA-ING PENG-KOH TENG WÆ-KOH SING-SHÜ-WE

ING-GO.

1899 .

舊約書

翻寧波土話

分篇打篇。

沿邊註相對個節章。

創世紀。

大英本國等外國聖書會

印個。

1899。

---

ZÔNG-HÆ

ME-WÔ SHÜ-KWUN

ING-SHIH.

上海

梅華書館

印刷。

---

## TSʽÔNG-SHÜ KYI. 創世紀

### Ts. I. 創世紀 I

Kyʽi-tsʽu Jing-ming tsʽông-zao tʽin teng di. 2 Di m̆-neh soh-go siang-mao, tu z hyü-kʽong-go: ʽong-shü min-teng heh-en: Jing-ming-go Ling yüing-dong læ shiü-go min-teng. 3 Jing-ming wô, Kæ yiu liang-kwông; liang-kwông ziu yiu-de: 4 Jing-ming kʽen keh liang-kwông z hao; Jing-ming ziu feng-cʽih liang teng en læ. 5 Jing-ming eo liang z Nyih-li, eo en z Yia-li. Yiu yia-deo, yiu tʽin-nyiang, keh z deo ih-nyih.

起初神明創造天等地。2 地嘸得啥個相貌，都是虛空個。洪水面頂黑暗。神明個靈運動來水個面頂。3 神明話，該有亮光。亮光就有了。4 神明看該亮光是好，神明就分出亮等暗來。5 神明謳亮是日裏，謳暗是夜裏。有夜頭，有天亮，該是頭一日。

6 Jing-ming yi wô, Shü cong-nyiang kæ yiu kyʽüong-tsʽông, s-teh shü teng shü hao feng-leh-kʽæ. 7 Jing-ming ziu zao-cʽih kyʽüong-tsʽông, feng-kʽæ kyʽüong-tsʽông ʽô-deo-go shü teng kyʽüong-tsʽông zông-deo-go shü: ziu yiu de. 8 Jing-ming eo kyʽüong-tsʽông z Tʽin. Yiu yia-deo, yiu tʽin-nyiang, keh z di-nyi nyih.

6 神明又話，水中央該有穹蒼，使得水等水好分勒開。7 神明就造出穹蒼，分開穹蒼下頭個水等穹蒼上頭個水。就有了。8 神明謳穹蒼是天。有夜頭有天亮，該是第二日。

9 Jing-ming yi wô, Tʽin-ʽô-go shü kæ jü-long læ ih-tʽah, s-teh sao-go di-fông hao lu-cʽih-læ: ziu yiu-de. 10 Jing-ming eo sao-go di-fông z Di: eo jü-long-tong-go shü z Hæ: Jing-ming kʽen-kʽen z hao-go. 11 Jing-ming yi wô, Di-yiang kæ sang-cʽih tsʽing-tsʽao teng kyih ts-go su-tsʽæ, wa-yiu ko-ts jü, we kyih koh-cong ko-ts læ di min-teng, ko-ts li-hyiang yiu weh: ziu yiu-de. 12 Di-yiang ziu sang-cʽih tsʽing-tsʽao, teng koh-cong kyih ts-go su-tsʽæ, wa-yiu koh-cong kyih ko-ts-go jü-moh, ko-ts li-hyiang yiu weh: Jing-ming kʽen-kʽen z hao-go. 13 Yiu yia-deo, yiu tʽin-nyiang, keh z di-sæn nyih.

9 神明又話，天下個水該聚攏來一𡍲，使得燥個地方好露出來。就有了。10 神明謳燥個地方是地。謳聚攏東個水是海。神明看看是好個。11 神明又話，地垟該生出青草等結籽個蔬菜，還有果子樹，會結各種果子來地面頂，果子裏向有𣝗。就有了。12 地垟就生出青草等各種結籽個蔬菜，還有各種結果子個樹木，果子裏向有𣝗。神明看看是好個。13 有夜頭，有天亮，該是第三日。

14 Jing-ming yi wô, Tʽin-kʽong-li kæ yiu sæn kwông hao feng-cʽih nyih yia; yi hao tso z-tsih, nyih-ts nyin-kang-go kyi-ʽao; 15 yi hao fah-cih kwông læ tʽin-kʽong-li tsiao-djoh di-yiang: ziu yiu-de. 16 Jing-ming ziu zao-cʽih liang-go do-do kwông; do-go kwông hao dzih nyih, siao-go kwông hao dzih yia: yi zao-cʽih sing-siu læ. 17 Jing-ming fông gyi læ tʽin-kʽong-li hao tsiao-djoh di-yiang; 18 yi hao dzih nyih, dzih yia, feng-cʽih liang teng en: Jing-ming kʽen-kʽen z hao-go. 19 Yiu yia-deo, yiu tʽin-liang, keh z di-s nyih.

14 神明又話，天空裏該有散光好分出日夜。又好做時節，日子年庚個記號。15 又好發出光來天空裏照着地垟。就有了。16 神明就造出亮個大大光。大個光好值日，小個光好值夜。又造出星宿來。17 神明放其來天空裏好照着地垟。18 又好值日，值夜，分出亮等暗。神明看看是好個。19 有夜頭，有天亮，該是第四日。

20 Jing-ming yi wô, Shü-li kæ sang-cʽih hyü-to weh-go tong-si, tiao yia kæ læ di zông-deo-go tʽin-kʽong-li fi-læ-fi-kyʽi. 21 Jing-ming ziu tsʽông-zao koh-cong do-do ng, teng shü-li sô sang-cʽih-go hyü-to weh-go tong-si, wa-yiu koh-cong fi-gying: Jing-ming kʽen-kʽen z hao-go. 22 Jing-ming coh-foh peh gyi-lah, wô, Ng-lah hao meo-meo-zing-zing to-kyʽi-læ, cʽong-mun hæ-li-go shü: fi-gying læ di-li hao to-kyʽi-læ. 23 Yiu yia-deo, yiu tʽin-nyiang, keh z di-ng nyih.

20 神明又話，水裏該生出許多活個東西，鳥也該來地上頭個天空裏飛來飛去。21 神明就創造各種大大魚等水裏所生出個許多活個東西，還有各種飛禽。神明看看是好個。22 神明祝福撥其拉話，爾拉好茂茂盛盛多起來，充滿海裏個水。飛禽來地裏好多起來。23 有夜頭，有天亮，該是第五日。

24 Jing-ming yi wô, Di kæ sang-cʽih koh-cong weh-go tong-si, lin pah-yiang sang-kʽeo, djong-dzi, yia-siu keh-sing: ziu yiu-de. 25 Jing-ming ziu zao yia-siu keh-le, sang-kʽeo keh-le, teng di-yiang-li djong-dzi keh-le: Jing-ming kʽen-kʽen z hao go.

24 神明又話，地該生出各種活個東西，連百樣牲口、蟲豸、野獸該星。就有了。25 神明就造野獸該類，牲口該類，等地垟裏蟲豸該類。神明看看是好個。

26 Jing-ming yi wô, Ah-lah hao zao nying, siang-mao ziang ah-lah ka; hao djü hæ-li-go ng, tʽin-li-go tiao, lin sang-kʽeo, teng ʽen-tʽin-ô di-fông, wa-yiu væn-pah di-yiang-li bô-go djong-dzi. 27 Jing-ming ziu tsiao Zi-go siang-mao tsʽông-zao nying læ; tsʽông-zao ziang Jing-ming-go slang-mao ka; ping-tsʽia tsʽông-zao gyi-lah ih-nen ih-nyü. 28 Jing-ming s foh-kyʽi peh gyi-lah; Jing-ming teng gyi-lah wô, Ng-lah hao meo-meo-zing-zing to-kyʽi-læ, cʽong-mun di-yiang cü-voh gyi: yia hao djü hæ-li-go ng, tʽin-li-go tiao, teng di-zông ʽang-dong ih-tsʽih weh-go tong-si. 29 Jing-ming yi wô, Ngô s-peh ng pin-di we kyih ts-go su-tsʽæ, teng yiu weh-go ko-ts jü: tu kʽo-yi tso ng-go kyʽüoh-zih. 30 Wa-yiu væn-pah di-yiang-li tseo-siu, tʽin-kʽong-li fi-gying, teng di-zông-go djong-dzi, ih-tsʽih weh-go tong-si, Ngô s-peh gyi-lah tsʽing-tsʽao tso kyʽüoh-zih: ziu yiu-de. 31 Jing-ming kʽen-kʽen Gyi væn-pah sô zao-go tong-si tu hao-leh-kying. Yiu yia-deo, yiu tʽin-nyiang, keh z di-loh nyih-de.

26 神明又話，阿拉好造人，相貌像阿拉介。好治海裏個魚，天裏個鳥，連牲口，等咸天下地方，還有凡百地方爬個蟲豸。27 神明就照自個相貌創造人來。創造像神明個相貌介。並且創造其拉一男一女。28 神明賜福氣撥其拉。神明等其拉話，爾拉好茂茂盛盛多起來。充滿地垟制服其。也好治海裏個魚，天裏個鳥，等地上行動一切活個東西。29 神明又話，我賜撥爾遍地爲結籽個蔬菜，等有𣝗個果子樹。都可以做爾個喫食。30 還有凡百地垟裏走獸，天空裏飛禽，等地上個蟲豸，一切活個東西，我賜撥其拉青草做喫食。就有了。31 神明看看其凡百所造個東西都好勒緊。有夜頭，有天亮，該是第六日了。

---

### Ts. II. 創世紀 II

Z-ka-go tʽin teng di lin gyi-lah væn-veh tu djün-djün-be-be. 2 Tao di-tsʽih nyih Jing-ming sô zao-go yi-kying wun-kong: sô-yi di-tsʽih nyih long-tsong wun-kong ts-ʽeo ziu en-sih-de. 3 Jing-ming coh-tsæn di-tsʽih nyih, peh gyi tso tseng-kyʽi-go nyih-ts; ing-we keh-ih-nyih væn-veh tu zao-dzing, Jing-ming ziu en-sih-de.

是介個天等地連其拉萬物都全全備備。2 到第七日神明所造個已經完工。所以第七日攏總完工之後就安息了。3 神明祝讚第七日，撥其做尊起個日子。因爲該一日萬物都造成，神明就安息了。

4 Tsʽông-zao tʽin-di-go læ-lih: Yiæ-ʽo-wô Jing-ming zao tʽin-di keh z-ʽeo, læ ʽô-veng. 5 Di-tʽu wa feh-zing sang-cʽih tsʽao-moh, yia m̆-neh fah-cʽih su-tsʽæ; Yiæ-ʽo-wô Jing-ming feh-zing loh-yü læ di-yiang-li, kang-cong-go <sup>\[1\]</sup>nying yia m̆-neh; tæn-tsih vu-lu dzong di-yiang sing-zông ts-jing pin-di min-teng. 7 Yiæ-ʽo-wô Jing-ming do-leh di-go hwe -dzing zao <sup>\[2\]</sup>nying, pô seng-kyʽi cʽü-tsing gyi bih-deo-kwun: nying ziu yiu weh-ming go ling-weng.

4 創造天地個來歷。耶和華神明造天地該時候，來下文。5 地土還弗曾生出草木，也嘸得發出蔬菜。耶和華神明弗曾落於來地垟裏，耕種個人<sup>\[1\]</sup>也嘸得。單只霧露從地垟升上滋潤遍地面頂。7 耶和華神明馱勒地個灰塵造人<sup>\[2\]</sup>，把生氣吹進其鼻頭管。人就有活命個靈魂。

<sup>\[1\] *Peng-veng wô* Üô-tông. 本文話亞當（原註）</sup>

<sup>\[2\] *ʽÔh-wô* Üô-tông. 或話亞當（原註）</sup>

8 Yæ-ʽo-wô Jing-ming læ Yiæ-din tong-pin cong ih-go yün, ziu pô sô zao-go <sup>\[2\]</sup>nying fông-læ keh-deo. 9 Yiæ-ʽo-wô Jing-ming s-teh di-tʽu fah-cʽih ih-tsʽih hao-kʽen hao-kyʽüoh-go jü-moh: yün cong-nyiang yiu ih-cü weh-ming-go jü wa-yiu ih-cü sih-teh jün-ôh-go jü. 10 Yiæ-din di-fông yiu ih-da ʽo liu-cʽih-læ hao kyiao keh-go yün: dzong keh-deo feng-kʽæ s-tsʽô-sang.

8 耶和華神明來埃田<sup>\[1\]</sup>東邊種一個園，就把所造個人<sup>\[2\]</sup>放來該頭。9 耶和華神明使得地土發出一切好看好喫個樹木。園中央有一支活命個樹，還有一株識得善惡個樹。10 埃田地方有一埭河流出來好澆該個園。從該頭分開四汊生。

<sup>\[1\] 現譯爲「伊甸」</sup>

<sup>\[2\] *ʽÔh-wô* Üô-tông. 或話亞當（原註）</sup>

11 Deo-ih-da kyiao-leh Pi-seng; dön-kyʽün liu-cün Ha-fi-lah: keh di-fông cʽih kying-ts. 12 Gyi kying-ts ting hao; yia yiu cü-ts teng pih-nyüoh. 13 Di-nyi kyiao-leh Gyi-hyüing, dön-kyʽün liu-cün Kwu-jih di-fông. 14 Di-sæn kyiao-leh Hyi-ti-kyih, liu-tao Üô-jih-go tong-pin: di-s kyiao-leh Pah-lah. 15 Yiæ-o-wô Jing-ming pô keh-go <sup>\[1\]</sup>nying fông-læ Yiæ-din yün-li hao kang-cong kwun-siu. 68 Yiæ-ʽo-wô Jing-ming feng-fu keh-go <sup>\[2\]</sup>nying, wô, Yün li-hyiang-go ko-ts, ng tu hao ze-i kyʽüoh: 17 Tsih-yiu sih-teh jün-ôh jü-go ko-ts, ng feh-kʽo kyʽüoh: ziah-z kyʽüoh-ts, keh nyih ng pih-ding we si.

11 頭一埭叫勒比遜。團圈流轉哈腓拉。該地方出金子。12 其金子頂好。也有珠子等碧玉。13 第二叫勒其訓，團圈流轉古實地方。14 第三叫勒希底結，流到亞述個東邊。第四叫勒伯拉。15 耶和華神明把該個人<sup>\[1\]</sup>放來埃田園裏好耕種管守。16 耶和華神明吩咐該個人<sup>\[2\]</sup>，話，園裏向個果子，爾都好隨意喫。17 只有識得善惡樹個果子，爾弗可喫。若是喫仔，該日爾必定會死。

<sup>\[1\] *ʽÔh-wô* Üô-tông. 或話亞當（原註）</sup>

<sup>\[2\] *ʽÔh-wô* Üô-tông. 或話亞當（原註）</sup>

18 Yiæ-ʽo-wô Jing-ming yi z-ka wô, <sup>\[1\]</sup>Nying doh-zi læ-kæn m̆-neh hao; Ngô we tso ih-go te-siu hao pông-dzu gyi. Yiæ-ʽo-wô Jing-ming dzong di-tʽu zao-cʽih keh-sing din-li-go tseo-siu, tʽin-li-go fi-gying, ling-tao Üô-tông min-zin, kʽen gyi eo soh-go ming-z: væn-pah weh-go tong-si ming-z tu tsiao Üô-tông sô eo-go. 20 Keh-sing sang-kʽeo, fi-gying, yia-siu, Üô-tông tu cʽü gyi ming-z: tsih-yiu Üô-tông wa m̆-neh te-siu pông-dzu gyi. 21 Yiæ-ʽo-wô Jing-ming s-teh Üô-tông sah-kao kwʽeng-joh: kwʽeng-joh z-ʽeo, Jing-ming do-cʽih ih-keng leh-ba-kweh, ziu pu-hao gyi-go nyüoh. 22 Yiæ-ʽo-wô Jing-ming pô sô do-cʽih-go Uô-tông keh-keng leh-ba-kweh, zao ih-go nyü-nying, ling gyi tao Üô-tông di-fông. 3 Üô-tông wô, Keh z ngô kweh-deo-go kweh-deo, z ngô nyüoh-go nyüoh: ing-we dzong nen-nying-go sing-zông do-cʽih-go; keh-lah eo gyi Nyiü-nying. 24 Sô-yi ih-go nying hao li-kʽæ gyi tia-nyiang, tsʽing-gying gyi tsʽi-ts: keh liang-go dzing-we ih-tʽi. Keh liang fu-tsʽi ziu-z dô-kô cʽih-sing-lu-tʽi, yia m̆-kao pʽô wông-kʽong.

18 耶和華神明又是介話，人<sup>\[1\]</sup>獨自來間嘸得好。我爲做一個對手好幫助其。耶和華神明從地土造出該星田裏個走獸，天裏個飛禽，領到亞當面前，看其謳啥個名字。凡百活個東西名字都照亞當所謳個。20 該星牲口，飛禽，野獸，亞當都取其名字。只有亞當還嘸得對手幫助其。21 耶和華神明使得亞當煞覺睏着。睏着時候，神明馱出一根肋排骨，就補好其個肉。22 耶和華神明把所馱出個亞當該根肋排骨造一個女人，領其到亞當地方。23 亞當話，該是我骨頭個骨頭，是我肉個肉。因爲從男人個身上馱出個，格勒謳其女人。24 所以一個人好離開其爹孃，親近其妻子。該兩個成爲一體。25 該兩夫妻<sup>\[2\]</sup>就是大家出身露體，也嘸告怕惶恐。

<sup>\[1\] 或話亞當（原註）</sup>

<sup>\[2\] 或話，該兩個人，就是亞當等其妻子大家（原註）</sup>

---

### Ts. III. 創世紀 III

Yiæ-ʽo-wô Jing-ming sô zao ih-tsʽih weh-veh, z dzô ting diao-bi. Gyi teng nyü-nying wô, Yün li-deo keh-sing jü, næn-dao Jing-ming feng-fu ng-lah tu feh-kʽo kyʽüoh ma? Keh nyü-nying teng dzô wô, Yün li-deo jü-go ko-ts, ah-lah tu hao kyʽüoh: 3 Tsih-yiu yün cong-nyiang keh-cü jü-go ko-ts, Jing-ming wô, Ng-lah feh-kʽo kyʽüoh gyi, yia feh-ko moh gyi, sæn-leh we si. 4 Dzô teng nyü-nying wô, Ng vi-pih we si-go. 5 Jing-ming hyiao-teh ng-lah kyʽüoh-ts keh-nyih, ngæn-tsing ziu liang; we ziang Jing-ming ka sih-teh jün-ôh. 6 Keh-tsao nyü-nying kʽen-kʽen keh-cü jü z hao-kyʽüoh hao-kʽen, yi hao kyʽi-mo neng-keo kô-tsʽeo tsʽong-ming, ziu tsah-tin ko-ts, kyʽüoh-de: yi peh gyi-go dziang-fu; dziang-fu yia dô-kô kyʽüoh-de. 7 Keh liang-go nying ngæn-tsing kʽæ-de, dzæ-s teh-cü cʽih-sing-lu-tʽi, ziu pô vu-hwô-ko yih gao-tæn-long tso gyüing kyi. 8 Keh nyih lang-ing z-ʽeo gyi-lah tʽing-meng Yiæ-ʽo-wô Jing-ming sing-hyiang læ yün li-hyiang tseo-tseo. Üô-tông teng gyi tsʽi-ts iu-læ yün-go jü-vong-li, iao bi-ko Yiæ-ʽo-wô Jing-ming-go min-zin. 9 Yiæ-ʽo-wô Jing-ming eo Üô-tông teng gyi wô, Ng læ ʽah-li? 10 Gyi wô, Ngô ih tʽing-meng Ng-go sing-hyiang læ yün-li, pʽô cʽih-sing-lu-tʽi, ziu iu-ko-de. 11 Gyi wô, Jü wô ng z cʽih-sing-lu-tʽi? Ngô s kying ng feh-hyü kyʽüoh-go jü, ng kyʽüoh-ko-de ma? 12 Üô-tông wô, Ng pʽe-peh ngô-go nyü-nying, gyi coh-tin keh-cü jü-go ko-ts peh ngô; sô-yi kyüoh-de. 13 Yiæ-ʽo-wô Jing-ming teng nyü-nying wô, Ng sô tso dza-go yia? Nyü-nying wô, Dzô yiu-ʽoh ngô, sô-yi kyʽüoh-de. 14 Yiæ-ʽo-wô Jing-ming ziu teng dzô wô, Ng kyi-jün ka tso, z pi væn-pah-go sang-kʽeo yia-siu yü-kô ziu tsiu-mô: ng iao du-bi tseo-lu, ih-sang-ih-si kyʽüoh hwe-dzing. 15 Ngô we s-teh nyü-nying teng ng kyih ün-dziu; nyü-nying-go ʽeo-dæ teng ng-go ʽeo-dæ yia dô-kô kyih ün-dziu, Gyi tsiang-læ we sông ng-go deo: ng tsiang-læ we sông gyi-go kyiah-ʽeo-keng. 16 Yi teng nyü-nying wô, Ngô we djong-djong kô-tsʽeo ng yiu sing-yüing-go næn-deo: ng sang ng-nô pih-ding kyʽüoh-kwʽu: ng tsiang-læ we voh dziang-fu kæ-kwun: dziang-fu tsiang-læ we kwun-li ng. 17 Yi teng Uô-tông wô, Ng kyi-jün tʽing tsʽi-ts-go shih-wô, kyʽüoh Ngô sô kying ng feh-hyü kyʽüoh-go jü, keh-lah di-tʽu we-leh ng ziu tsiu-mô; ng kyʽüoh gyi-go tʽu-tsʽæn, pih-iao ih-sang-ih-si sing-kwʽu. 18 Tsʽ-bang yia-tsʽao we fah-cʽih-læ peh ng: ng tsiang-læ iao kyʽüoh din-li-go su-tsʽæ. 19 Min-kʽong ʽen-cʽih-tʽô-liu hao yiu kyʽüoh-zih; teng-tao ng kwe-tʽu: ing-we ng z dzong di-tu cʽih-læ-go: ng z-go hwe-dzing; dzing-gyiu iao kwe-tao hwe-dzing kyʽi. 20 Üô-tông cʽü gyi tsʽi-ts ming-z <sup>\[1\]</sup>Yüô-w̆ô, ing-we gyi z væn-pah weh-nying-go ah-nyiang. 21 Yiæ-o-wô Jing-ming tso bi-go i-zông peh Üô-tông teng gyi tsʽi-ts cʽün.

耶和華神明所造一切活物，是蛇頂調皮。其等女人話，園裏頭該星樹，難道神明吩咐爾拉都弗可喫嗎？2 該女人等蛇話，園裏頭樹個果子，阿拉都好喫。3 只有園中央該株樹個果子，神明話，爾拉弗可喫其，也弗可摸其，省勒爲死。4 蛇等女人話，爾未必爲死個。5 神明曉得爾拉喫仔該日，眼睛就亮，會像神明介識得善惡。6 該遭女人看看該株樹是好喫好看，又好企慕能夠加湊聰明，就摘點果子，喫了。又撥其個丈夫。丈夫也大家喫了。7 該兩個人眼睛開了，纔始得知出身露體，就把無花果葉絞帶攏做裙去。8 該日冷陰時候，其拉聽聞耶和華神明聲響來園裏向走走。亞當等其妻子幽來園個樹縫裏，要避過耶和華神明個面前。9 耶和華神明謳亞當等其話，爾來阿裏？10 其話，我一聽聞爾個聲響來園裏，怕出身露體，就幽過了。11 其話，誰話爾是出身露體？我所禁爾弗許喫個樹，爾喫過了嗎？12 亞當話，爾配撥我個女人，其囑點該株樹個果子撥我，所以喫了。13 耶和華神明等女人話，爾所做咋個耶？女人話，蛇誘惑我，所以喫了。14 耶和華神明就等蛇話，爾既然介做，是比凡百個牲口野獸愈加受咒罵。爾要肚皮走路，一生一世喫灰塵。15 我爲使得女人等爾結怨仇，女人個後代等爾個後代也大家結怨仇。其將來爲傷爾個頭，爾將來爲傷其個腳後跟。16 又等女人話，我爲重重加湊爾有身孕個難頭，爾生兒囡必定喫苦。爾將來會服丈夫該管，丈夫將來會管理爾。17 又等亞當話，爾既然聽妻子個說話，喫我所禁爾弗許喫個樹，格勒地土爲了爾受咒罵，爾喫其個土產，必要一生一世辛苦。18 刺棚野草會發出來撥你。爾將來要喫田裏個蔬菜。19 面孔汗出湯流好有喫食，等爾歸土。因爲爾是從地土出來個。爾是個灰塵，仍舊要歸到灰塵去。20 亞當取其妻子名字夏娃<sup>\[1\]</sup>，因爲其是凡百活人個阿孃。21 耶和華神明做皮個衣裳撥亞當等其妻子穿。

<sup>\[1\] *Ziu-z* Weh-ming ka-shih 就是活命介說（原註）</sup>

22 Yiæ-ʽo-wô Jing-ming z-ka wô, Næn-kæn gyi nying z yi-kying ziang ah-lah ka we sih-teh jün-ôh: kʽong-pʽô gyi yin-dzæ sing-cʽih siu, yia tsah keh weh-ming jü-go ko-ts, kyʽüoh-ts üong-yün weh: keh-lah Yiæ-ʽo-wô Jing-ming eo gyi tseo-cʽih Yiæ-din yün, peh gyi kang-cong gyi sô cʽih-læ-go di-tʽu. 24 Ziu ken-cʽih keh-go nying: yi læ Yiæ-din yün tong-pin lih-leh Kyi-lu-ping; wa-yiu ho-yin-go pao-kyin yüih-læ yüih-kyi lah-djü weh-ming jü keh-da lu.

22 耶和華神明是介話，乃間其人是已經像阿拉介會識得善惡，恐怕其現在伸出手，也摘得活命樹個果子，喫仔永遠活。格勒耶和華神明謳其走出埃田園，撥其耕種其所出來個地土。24 就趕出該個人，又來埃田園東邊立了基路賓，還有火延個寶劍抈來抈去攔住活命樹該埭路。

---

### Ts. IV. 創世紀 IV

Üô-tông teng gyi tsʽi-ts Yüô-w̆ô dong-zông: Yüô-w̆ô yiu sing-yüing, sang <sup>\[1\]</sup>Kæ-ing, ziu wô, Næn-kæn ngô yiu ng-ts, ziu-z Yiæ-o-wô pao-yiu ngô teh-djoh-go, Yi sang gyi ah-di Üô-pah. Üô-pah kʽen yiang; Kæ-ing kang din. 3 Tao ʽeo-deo Kæ-ing do-leh tʽu-tsʽæn kyʽi hyin peh Yiæ-ʽo-wô. 4 Üô-pah yia hyin gyi deo-sang-go siao-yiang, lin yiang-yiu. Yiæ-o-wô kʽen cong-i Üô-pah teng gyi tsi-veh; 5 dæn-z feh cong-i Kæ-ing teng gyi-go tsi-veh. Keh-lah Kæ-ing do-nyiang sang-kyʽi, min-kʽong pin-seh. 6 Yiæ-ʽo-wô teng Kæ-ing wô, Ng dza-we sang-kyʽi, min-kʽong pin-seh? 7 Ng ziah-z ʽang-jün, næn-dao feh kyü ng zông ma? Ng ziah-z tsoh-ôh, ze-nyih ziu voh-læ meng-kʽeo. Gyi pih-iao voh ng kæ-kwun: ng we djü gyi. 8 ʽEo-deo Kæ-ing teng ah-di Üô-pah kông-kông: kʽeo-kʽeo tseo-tao din-li, Kæ-ing ziu lih-kyʽi long-sah gyi ah-di Üô-pah.

亞當等其妻子夏娃同牀，夏娃有身孕，生該隱<sup>\[1\]</sup>，就話，乃間我有兒子，就是耶和華保佑我得着個。2 又生其阿弟亞伯。亞伯看羊，該隱耕田。3 到後頭該隱馱勒土產去獻撥耶和華。4 亞伯也獻其頭生個小羊，連羊油。耶和華看中意亞伯等其祭物。5 但是弗中意該隱等其個祭物。格勒該隱大樣生氣，面孔變色。6 耶和華等該隱話，爾咋會生氣，面孔變色？7 爾若是行善，難道弗舉爾上嗎？爾若是作惡，罪孽就服來該管。其必要服爾該管。爾爲除其。8 後頭該隱等阿弟亞伯講講，扣扣走到田裏，該隱就立起弄煞其阿弟亞伯。

<sup>\[1\] *Kæ-ing-go i-s* Ziu-z teh-djoh. 該隱個意思就是得着（原註）</sup>

9 Yiæ-o-wô teng Kæ-ing wô, Ng ah-di Üô-pah læ ʽah-li? Gyi wô, Feh-hyiao-teh : ngô næn-dao z kwun ah-di go ma? 10 Yi wô, Ng tso soh-go z-ken ko-de? Ng ah-di-go hyüih yiu sing-hyiang dzong di-yiang-li eo Ngô. 11 Næn-kæn di-yiang kʽæ-kʽeo tʽeng-loh ng ah-di-go hyüih, ziu-z ng tsʽing-siu sô liu-cʽih-go: keh-lah ng be di tsiu-mô. 12 Ng kang-din z-ʽeo, di feh-kʽeng teng ng cʽih-lih: ng læ shü-kæn-zông pih-iao tso lông-dông ts. 13 Ke-ing teng Yiæ-ʽo-wô wô, Ngô ying-vah jih-dzæ djong-djong, tông-feh-kyi. 14 Ng kyih-mih ken ngô cʽih keh di-fông, feh-hyü tsæ kyin Ng-go min: ngô læ shü-kæn-zông kyi-jün tso lông-dông ts, kʽong-pʽô pʽong-djoh-go nying iao long-sah ngô. 15 Yiæ-ʽo-wô teng gyi wô, Long-sah Kæ-ing go pih-iao kô tsih-be ziu ying-vah: z-ka Yiæ-ʽo-wô s kyi-ʽao peh Kæ-ing, sæn-leh pʽong-djoh gyi go long-sah gyi.

9 耶和華等該隱話，爾阿弟亞伯來阿裏？其話，弗曉得，我難道是管阿弟個嗎？10 又話，爾做啥個事幹過了？爾阿弟個血有聲響蟲地垟裏謳我。11 乃間地垟開口吞落爾阿弟個血，就是爾親手所流出個。格勒爾被地咒罵。12 爾耕田時候，地弗肯等爾出力。爾來世間上必要做𧻴趤子。13 該隱等耶和華話，我刑罰實在重重，當弗起。14 爾今末趕我出該地方，弗許再見我個面。我來世間上既然做𧻴趤子，恐怕碰着個人要弄煞我。15 耶和華等其話，弄煞該隱個必要加七倍受刑罰。是介耶和華賜記號撥該隱，省勒碰着其個弄煞其。

16 Kæ-ing ziu tseo-cʽih li-kʽæ Yiæ-ʽo-wô min-zin, deng-læ Yiæ-din tong-pin Nô-teh di-fông. 17 Kæ-ing teng tsi-ts dong-zông, gyi tsʽi-ts yiu-sing sang Yi-noh. Gyi zao ih-zo dzing-ts, cü gyi di-ming tsiao ng-ts Yi-noh-go ming-z. 18 Yi-noh sang Yi-lah: Yi-lah sang Mi-wu-yüô-li: Mi-wu-yüô-li sang Mô-tʽu-sah-li: Mô-tʽu-sah-li sang Lah-mah. 19 Lah-mah dæ liang-go tsʽi-ts; ih-go ming-z Üô-da, ih-go s Si-lah. 20 Uô-da sang Yüô-pah, ziu-z deng-læ tsiang-bong-li, kʽen sang-kʽeo nying go tsu-tsong. 21 Gyi ah-di ming-z Yiu-pah, ziu-z keh-sing dæn-gying cʽü dih-ts nying-go tsu-tsong. 22 Si-lah sang Tʽu-pah-kæ-ing. ziu-z keh-sing dong-ziang, tʽih-ziang go s-tsu. Tʽu-pah-kæ-ing tsi-me ming-z Nô-mô. 23 Lah-mah teng gyi liang-go tsʽi-ts Üô-da Si-lah wô, Yüong tʽing-meng ngô sing-hyiang, Lah-mah go tsʽi-ts, yüong liu-sing ngô-go shih-wô: ngô long-sah ih-go nying, ing-we gyi tang-sông ngô; ziu-z ih-go ʽeo-sang, ing-we gyi ʽæ ngô-go. 24 Ziah-z long-sah Kæ-ing iao kô tsʽih-be ziu ying-vah, ka long-sah Lah-mah, pih-iao kô tsʽih-jih-tsih be.

16 該隱就走出離開耶和華面前，庉來埃田東邊挪得地方。17 該隱等妻子同牀，其妻子有身生以諾。其造一座城子，取其地名叫兒子以諾個名字。18 以諾生以拉。以拉生米戶雅利。米戶雅利生瑪土撒利。瑪土撒利生拉麥。19 拉麥抬兩個妻子，一個名字亞大，一個名字洗拉。20 亞大生雅八，就是庉來帳篷裏，看牲口人個祖宗。21 其阿弟名字猶八，就是該星彈琴吹笛子人個祖宗。22 洗拉生土八該隱，就是該星銅匠、鐵匠個始祖。土八該隱姊妹名字拿瑪。23 拉麥等其兩個妻子亞大、洗拉話，用聽聞我聲響，拉麥個妻子，用留心我個說話。我弄煞一個人，因爲其打傷我，就是一個後生，因爲其害我個。24 若是弄煞該隱要加七倍受刑罰，介弄煞拉麥，必要加七十七倍。

25 Üô-tông yi teng gyi tsʽi-ts dong-zông sang ng-ts, cʽü gyi ming-z Shih, ing-we gyi wô, Jing-ming tsæ s-peh ng ng-ts, hao dæ Kæ-ing sô sah-diao-go Üô-pah, Shih yia sang ng-ts, cü gyi ming-z Yi-no-z. Keh-go z-ʽeo nying kyʽi-deo æ-gyiu Yiæ-ʽo-wô-go ming-deo.

25 亞當又等其妻子同牀生兒子，取其名字雪，因爲其話神明再賜撥我兒子，好代該隱所殺掉個亞伯。26 雪也生兒子，取其名字以挪士。該個時候人起頭哀求耶和華個名頭。

---

### Ts. V. 創世紀 V

Üô-tông-go shü-dæ kô-pu læ ʽô-veng. Jing- ming tsʽông-zao nying-go z-eo, tsiao Jing-ming-go siang-mao ka tsʽông-zao gyi cʽih-læ. 2 Ping-tsʽia tsʽông-zao-ih-nen ih-nyti: wa-yiu tsʽông-zao gyi keh nyih, Jing-ming s foh-kyʽi peh gyi-lah, cʽü gyi-lah ming-z <sup>\[1\]</sup>Üô-tông.

亞當個世代家譜來下文。神明創造人個時候，照神明個相貌介創造其出來。2 並且創造一男一女，還有創造其該日，神明賜福去撥其拉，取其拉名字亞當<sup>\[1\]</sup>。

<sup>\[1\] *Ôh-tsia* Nying. 或者人（原註）</sup>

3 Üô-tông nyin-kyi ih-pah sæn-jih shü sang ng-ts tsiao gyi-zi-go siang-mao, cü gyi ming-z Shih. 4 Üô-tông sang Shih yi-ʽeo yiu pah-pah nyin, wa sang ng-ts nön. 5 Üô-tông ziu-shü kyiu-pah sæn-jih shü, si-de.

3 亞當年紀一百三十歲生兒子照其自個相貌，取其名字雪。4 亞當生雪以後有八百年，還生兒子囡。5 亞當壽歲九百三十歲，死了。

8 Shih nyin-kyi ih-pah ling ng-shü sang Yi-no-z. 7 Shih sang Yi-no-z yi-ʽeo yiu pah-pah ling-tsʽih nyin, wa sang ng-ts nön. 8 Shih-go ziu-shü kyiu-pah jih-nyi shü, si-de.

6 雪年紀一百零五歲生以挪士。7 雪生以挪士以後有八百零七年，還生兒子囡。8 雪個壽歲九百十二歲，死了。

9 Yi-no-z nyin-kyi kyiu-jih shü sang Kæ-nen. 10 Yi-no- z sang Kæ-nen yi-ʽeo yiu pah-pah jih-ng nyin, wa sang ng-ts nön. 11 Yi-no-z ziu-shü kyiu-pah ling ng shü, si-de.

9 以挪士年紀九十歲生該南。10 以挪士生該南以後有八百十五年，還生兒子囡。11 以挪士壽歲九百零五歲，死了。

12 Kæ-nen nyin-kyi tsʽih-jih shü, sang Mô-leh-lih. 13 Kæ-nen sang Mô-leh-lih yi-ʽeo yiu pah-pah s-jih nyin, wa sang ng-ts nön. 14 Kæ-nen ziu-shü kyiu-pah ling jih shü, si-de.

12 該南年紀七十歲，生瑪勒列。13 該南生瑪勒列以後有八百四十年，還生兒子囡。14 該南壽歲九百零十歲，死了。

15 Mô-leh-lih nyin-kyi loh-jih-ng shü, sang Yüô-lih. 16 Mô-leh-lih sang Yüô-lih yi-ʽeo yiu pah-pah sæn-jih nyin, wa sang ng-ts nön. 17 Mô-leh-lih ziu-shiü pah-pah kyiu-jih-ng shü, si-de.

15 瑪勒列年紀六十五歲，生雅列。16 瑪勒列生雅列以後有八百三十年，還生兒子囡。17 瑪勒列壽歲八百九十五歲，死了。

18 Yüô-lih nyin-kyi ih-pah loh-jih-nyi shü, sang Yi-noh. 19 Yüô-lih sang Yi-noh yi-ʽeo yiu pah-pah nyin, wa sang ng-ts nön. 20 Yüô-lih ziu-shü kyiu-pah loh-jih-nyi shü, si-de.

18 雅列年紀一百六十二歲，生以諾。19 雅列生以諾以後有八百年，還生兒子囡。20 雅列壽歲九百六十二歲，死了。

21 Yi-noh nyin-kyi loh-jih-ng shü, sang Mô-tʽu-sah-lah. 22 Yi-noh sang Mô-tʽu-sah-lah yi-ʽeo teng Jing-ming læ- w̆ông yiu sæn-pah nyin, wa sang ng-ts nön. 23 Yi-noh læ shü-kæn-zông sæn-pah loh-jih-ng nyin. 24 Yi-noh teng  Jing-ming læ-w̆ông; ʽeo-deo m̆-neh læ-tong ing-we Jing-ming ta-leh kyʽi-de.

21 以諾年紀六十五歲，生瑪土撒拉。22 以諾生瑪土撒拉以後等神明來往有三百年，還生兒子囡。23 以諾來世間上三百六十五年。24 以諾等神明來往。後頭嘸得來東，因爲神明帶勒去了。

25 Mô-tʽu-sah-lah nyin-kyi ih-pah pah-jih-tsʽih shü, sang Lah-mah. 26 Mô-tʽu-sah-lah sang Lah-mah yi-ʽeo yiu tsih-pah pah-jih-nyi nyin, wa sang ng-ts nön. 27 Mô-tʽu-sah-la ziu-shü kyiu-pah loh-jih-kyiu shü, si-de. 

25 瑪土撒拉年紀一百八十七歲，生拉麥。26 瑪土撒拉生拉麥以後有七百八十二年，還生兒子囡。27 瑪土撒拉壽歲九百六十九歲，死了。

28 Lah-mah nyin-kyi ih-pah pah-jih-nyi shü, sang ng-ts, 29 cʽü gyi ming-z <sup>\[1\]</sup>Nô-üô, z-ka wô, Ah-lah siu-li-go lao-kwʽu, we-leh Yiæ-ʽo-wô tsiu-mô-go di-tʽu, keh-go ng-ts pih-ding we en-w̆e ah-lah. 30 Lah-mah sang Nô-üô yi-ʽeo yiu ng-pah kyiu-jih-ng nyin, wa sang ng-ts nön. 31 Lah-mah ziu-shü tsih-pah tsw̆ih-jih-tsʽih shü, si-de.

28 拉麥年紀一百八十二歲，生兒子， 29 取其名字挪亞<sup>\[1\]</sup>，是介話，阿拉手裏個勞苦，爲了耶和華咒罵個地土，該個兒子必定會安慰阿拉。30 拉麥生挪亞以後有五百九十五年，還生兒子囡。31 拉麥壽歲七百七十七歲，死了。

<sup>\[1\] *Nô-üô i-s* Ziu-z en-w̆e. 挪亞意思就是安慰（原註）</sup>

32 Nô-üô nyin-kyi ng-pah shü; Nô-üô sang Sin, ʽEn, Yüô-feh.

32 挪亞年紀五百歲。挪亞生閃、含、雅弗。

---

### Ts. VI. 創世紀 VI

Nying læ shü-kæn-zông to-kyʽi-læ z-ʽeo, yia yiu sang nön-go, 2 Jing-ming-go ng-ts keh-pæn kʽen-kyin nying-go nön hao-kʽen: tsiao sing-li sô kyʽi-mo-go dæ gyi tso tsʽi-ts.

人來世間上多起來時候，也有生囡個，2 神明個兒子該班看見人個囡好看，照心裏所企慕個抬其做妻子。

3 Yiæ-ʽo-wô wô, Ngô-go Ling feh-we djông-djông teng nying tsang-leng: gyi z-go nyüoh-sing; tsʽia kwʽun-ʽæn -gyi ih-pah-nyiæn nyin.

3 耶和華話，我個靈弗會常常等人爭論，其是個肉身。且寬限其一百廿年。

4 Keh-go z-ʽeo yiu dziang-do nyae læ shü-kæn-zông: ʽeo-deo keh-sing Jing-ming-go ng-ts teng nying-go nön dong-zông, sang-cʽih ng-ts; z hao-lao, ziu-z kwu-z-tsin yiu ming-sing-go nying.

4 該個時候有長大人來世間上。後頭該星神明個兒子等人個囡同牀，生出兒子，是好佬，就是古時節有名聲個人。

5 Yiæ-ʽo-wô kʽen-kʽen shü-kæn-zông nying ôh-kwun-mun-ying: gyi væn-pah sing-li dzeng-tih-go sing-siang tsih-z tsoh-ôh. 6 Yiæ-ʽo-wô ao-hwe Zi zao-cʽih nying læ di-zông, sing-li iu-meng. 7 Yiæ-ʽo-wô wô, Ngô sô tsʽông-zao-go nying, iao djü-mih gyi læ di-zông; ziu-z nying, teng tseo-siu, djong-dzi, fi-gying keh-sing; ing-we tsʽông-zao gyi Ngô ao-hwe-de. 8 Tsih-yiu Nô-üô læ Yiæ-ʽo-wô-go ngæn-zin teh-djoh eng-we.

5 耶和華看看世間上人惡貫滿盈，其凡百心裏存的個心想只是作惡。6 耶和華懊悔自造出人來地上，心裏憂悶。7 耶和華話，我所創造個人，要除滅其來地上，就是人，等走獸、蟲豸、飛禽該星。因爲創造其我懊悔了。8 只有挪亞來耶和華個眼前得着恩惠。

9 Nô-üô ʽang-jih læ ʽô-veng. Nô-üô læ keh shü-dæ tso djün-be nying; kong-yi go nying, Nô-üô teng Jing-ming læ-w̆ông. 10 Nô-üô sang sæn-go ng-ts, ziu-z Sin, ʽEn, Yüô-feh.

9 挪亞行實來下文。挪亞來該世代做全備人。公義個人，挪亞等神明來往。10 挪亞生三個兒子，就是閃、含、雅弗。

11 ʽEn shü-kæn-zông læ Jing-ming-go min-zin z pin-wæ-de, tao-cʽü gyiang-wang-pô-dao.  12 Jing-ming kʽen-kʽen shü-kæn-zông tu pin-wæ de; ing-we ʽen-tʽin-ʽô nying yi-kying pin-diao gyi-go ʽang-we.

11 咸世間上來神明個面前是變壞了，到處強橫霸道。12 神明看看世間上都變壞了。因爲咸天下人已經變掉其個行爲。

13 Jing-ming teng Nô-üô wô, Væn-pah nyüoh-sing meh-go nyih-ts yi-kying tao Ngô min-zin de, ing-we shü-kæn-zông nying tao-cü gyiang-wang-pô-dao; Ngô ziu lin nying lin di, tu iao mih-diao.

13 神明等挪亞話，凡百肉身沒個日子已經到我面前了，因爲世間上人到處強橫霸道。我就連人連地，都要滅掉。

14 Ng yüong pô song-jü tang ih-tsah jün; jün-li hao feng-kʽæ tso vông-kæn, pô song-hyiang li-nga tu nyi-hao. 15 Keh-tsah jün ng iao ka tang-fah: jün dziang, sæn-pah <sup>\[1\]</sup>*ah-ma*; kwʽeh, ng-jih *ah-ma*; kao, sæn-jih *ah-ma*; 16 Jün-li hao kʽæ cʽông: zông-deo hao tso ih *ah-ma* kao; jün bông-pin hao kʽæ meng: feng-cʽih zông, cong, ʽô, sæn-zeng sang. 17 Ngô pih-iao s ʽong-shü fæn-tsiang mih-diao læ di-zông, tʽin-ʽô long-tsong yiu seng-kyʽi-go nyüoh-sing: væn-pah læ di-zông-go pih-ding we si. 18 Dæn-z Ngô teng ng lih Ngô-go iah: ng hao teng tsʽi-ts, ng-ts, sing-vu, dô-kô tseo-tsing jün-li. 19 Væn-pah yiu hyüih-kyʽi weh-go tong-si me-yiang liang-tsah, ih-tsʽ ih-yüong, ng pih-iao ta gyi tsing jün; teng ng dô-kô pao-djün sing-ming. 20 Fi-gying keh-le, tseo-siu keh-le, di-zông-go djong-dzi keh-le, me-yiang liang-tsah teng ng dô-kô tseo-tsing, pao-djün sing-ming. 21 Ng yia iao tsih-loh pah-yiang liang-tsʽao, hao kong-ing ng-zi teng gyi-lah-go kyʽüoh-zih. 22 Nô-üô ziu i-dzong Jing-ming ih-tsʽih sô feng-fu gyi-go ka tso.

14 爾用把松樹打一隻船，船裏好分開做房間，把松香裏外都泥好。15 該隻船你要介打法：船長三百阿買<sup>\[1\]</sup>，闊五十阿買，高三十阿買。16 船裏好開窗。上頭好做一阿買高。船旁邊好開門，分出上、中、下，三層生。17 我必要使洪水氾漲滅掉來地上，天下攏總有生氣個肉身，凡百來地上個必定會死。18 但是我等爾立我個約，爾好等妻子、兒子、新婦，大家走進船裏。19 凡百有血氣活個東西每樣兩隻，一雌一雄，爾必要帶其進船。等爾大家保全性命。20 飛禽該類，走獸該類，地上個蟲豸該類，每樣兩隻等爾大家走進，保全性命。21 爾也要積落百樣糧草，好供應爾自等其拉個喫食。22 挪亞就依從神明一切所吩咐其個介做。

<sup>\[1\] *Ih ah-ma da-iah* Lu-pæn-tsʽih nyi-tsʽah. 一阿買大約魯班尺二尺（原註）</sup>

---

### Ts. VII. 創世紀 VII

Yiæ-ʽo-wô teng Nô-üô wô, Ng-zi teng ʽo-kô hao tseo-tsing jün-li; ing-we Ngô kʽen keh-go shü-dæ cong-nyiang tsih-yiu ng læ Ngô-go min-zin tso kong-yi nying. 2 Ng yüong ta kyih-zing-go sang-kʽeo me-yiang tsʽ-yüong tsʽih-te; feh-kyih-zing-go sang-kʽeo, me-yiang tsʽ-yüong ih-te. 3 Wa-yiu tʽin-kʽong-li tiao me-yiang tsʽ-yüong tsʽih-te, hao pao-djün gyi sing-ming tso cong læ ʽen shü-kæn-zông. 4 Ing-we tao di-tsih nyih Ngô we loh-yü læ di-yiang-li s-jih nyih, s-jih yia; s-teh Ngô sô zao væn-pah weh-go tong-si tu dzong di-zông djü-mih-diao. 5 Nô-üô ziu tsiao Yiæ-ʽo-wô ih-tsʽih-go feng-fu ka-tso. 6 ʽOng shü læ shü-kæn-zông z-ʽeo, Nô-üô nyin-kyi loh-pah shü.

耶和華等挪亞話，爾自等和家好走進船裏，因爲我看該個世代中央只有爾來我個面前做公義人。2 爾用帶潔淨個牲口每樣雌雄七對；弗潔淨個牲口，每樣雌雄一對。3 還有天空裏鳥每樣雌雄七對，好保全其性命做種來咸世間上。4 因爲到第七日我爲落於來地垟裏四十日、四十夜。使得我所造凡百活個東西都從地上除滅掉。5 挪亞就還要耶和華一切個吩咐介做。6 洪水來世間上時候，挪亞年紀六百歲。

7 Nô-üô teng tsʽi-ts ng-ts, sing-vu, we-leh ʽong-shü dô-kô tseo-tsing jün-li. 8 Kyih-zing-go sang-kʽeo teng feh-kyih-zing-go sang-kʽeo, fi-gying, lin ih-tsʽih di-zông bô-go djong, 9 tsʽ-yüong te-tang-te keng-leh Nô-üô tseo-tsing jün-li, tsiao Jing-ming sô feng-fu Nô-üô-go. 10 Tsʽih-nyih yi-ʽeo ʽong-shü meh-zông di-yiang-li.

7 挪亞等妻子兒子、新婦，爲了洪水大家走進船裏。8 潔淨個牲口等弗潔淨個牲口、飛禽、連一切地上爬個蟲，9 雌雄對打對跟勒挪亞走進船裏，照神明所吩咐挪亞個。10 七日以後洪水沒上地垟裏。

11 Nô-üô-go nyin-kyi loh-pah shü, nyi-yüih jih-tsih keh nyih, hæ-yiang-go shü-nyün pong-kʽæ, tʽin-cʽông pʽo-leo.

11 挪亞個年紀六百歲，二月十七該日，海洋個水源崩開，天窗破漏。

12 Yü tao-loh di-yiang-li s-jih nyih, s-jih yia. Læ keh-nyih Nô-üô teng ng-ts Sin, ʽEn, Yüô-feh, teng Nô-üô-go tsʽi-ts, lin gyi sæn-go sing-vu, tu dô-kô tseo-tsing jün-li-de. 14 Gyi-lah teng yia-siu keh-le, sang-kʽeo keh-le, di-zông bô-go djong-dzi keh-le, pah-yiang tiao, ziu-z ih-tsʽih-go fi-gying keh-le; 15 væn-pah yiu seng-kyʽi-go nyüoh-sing, te-tang-te keng leh Nô-üô tseo-tsing jün-li. 16 Keh-sing tseo-tsing-go nyüoh-sing, yiu tsʽ yiu yüong, tsiao Jing-ming-go feng-fu tu tseo-tsing jün-li. Yiæ-o-wô ziu kwæn gyi tsing.

12 雨倒落地垟裏四十日、四十夜。13 來該日挪亞等兒子閃、含、雅弗，等挪亞個妻子，連其三個新婦，都大家走進船裏了。14 其拉等野獸該類，牲口該類，地上爬個蟲豸該類，百樣鳥，就是一切個飛禽該類。15 凡百有生氣個肉身，對打對跟勒挪亞走進船裏。16 該星走進個肉身，有雌有雄，照神明個吩咐都走進船裏。耶和華就關其進。

17 ʽOng-shü læ shü-kæn-zông s-jih nyih: shü fæn-zông-læ, s-teh jün vu-kyʽi læ di zông-deo. 18 Di-zông-go shü kah-zông-læ gyih-gyi do: jün læ shü min-teng tʽeng-læ tʽeng-kyʽi. 19 Di-zông-go shü yü-kô fæn-zông-læ s-teh tʽin-ʽô-go kao-sæn tu be gyi tsing-meh. 20 ʽOng-shü kæ-zông kao-jü keh-sing ting-kao-go sæn jih-ng *a-ma*. 21 Shü-kæn-zông we dong-go nyüoh-sing long-tsong tsing-sah, ziu-z fi-gying, sang-kʽeo, yia-siu, di-yiang-li bô-go djong-dzi, teng ko-tang-ko-go nying; 22 læ sao-di-li bih-deo-kwun we tʽong seng-kyʽi go, tu si-de. 23 ʽOng-shü tʽeng-diao shü-kæn-zông ih-tsʽih weh-go tong-si, ziu-z nying, teng sang-kʽeo, djong-dzi, fi-gying keh-sing, tu dzong di-zông djü-mih-diao: tsih-yiu Nô-üô teng keh-sing læ jün-li-go dzing-loh-tong. 24 Di-zông-go shü fæn-tsiang ih-pah ng-jih nyih kong-fu.

17 洪水來世間上四十日。水氾上來，使得船浮起來地上頭。18 地上個水溢上來極其大。船來水面頂氽來氽去。19 地上個水愈加氾上來使得天下個高山都被其浸沒。20 洪水蓋上高如該星頂高個山十五阿買。21 世間上會動個肉身攏總浸煞，就是飛禽、牲口、野獸、地垟裏爬個蟲豸，等過打過個人。22 來燥地裏鼻頭管回通生氣個，都死了。23 洪水吞掉世間上一切活個東西，就是人，等牲口、蟲豸、飛禽該星，都從地上除滅掉，只有挪亞等該星來船裏個剩落東。24 地上個水氾漲一百五十日功夫。

---

### Ts. VIII. 創世紀 VIII

Jing-ming kyi-teh Nô-üô teng jün-li dô-kô læ-kæn-go weh-go tong-si, lin cong-sang keh-sing: Jing-ming fah-fong cʽü-læ cü-kyʽi: di-zông-go shü ziu tʽe-de; 2 hæ-li-go shü-nyün seh-djü, tʽin-cʽông kwæn-hao, tʽin yia feh loh-yü-de. 3 Di-zông-go shü dzin-dzin tʽe-loh-kyʽi; ko-leh ih-pah ng-jih nyih ʽeo-deo kyʽüih-leh-tin-de. 4 Tao tsʽih-yüih jih-tsʽih keh-nyih, jün deng-loh læ Uô-lah-lah sæn-teng. 5 Shü yi dzin-dzin tʽe-loh tao jih-yüih; læ jih-yüih tsʽu-ih-go kyʽi-deo yiu sæn-ting kʽen-kyin-de.

神明記得挪亞等船裏大家來間個活個東西，連衆生該星。神明發風吹來吹去。地上個水就退了。2 海裏個水源塞住，天窗關好，天也弗落雨了。3 地上個水漸漸退落去，過了一百五十日後頭缺勒點了。4 到七月十七該日，船庉落來亞拉臘山頂。5 水又漸漸退落到十月，來十月初一個起頭有山頂看見了。

6 Tsæ ko s-jih nyih, Nô-üô tʽe-kʽæ jün-li tso-tih-go cʽông-meng. 7 Fông-cʽih ih-tsah lao-ô: gyi fi-læ fi-kyʽi, teng di-zông-go shü sao. 8 Yi fông-cʽih ih-tsah beh-keh, iao s-s-kʽen di-zông-go shü tʽe-leh feh; 9 dæn-z beh-keh zing-feh-djoh ding-kyiah-go di-fông, ing-we pin-di wa-yiu dzing-loh-go shü; ziu kyü tao jün-li: Nô-üô sing-cʽih siu, tsih gyi tsing jün-li læ. 10 Tsæ ko tsʽih-nyih yi dzong jün-li fông beh-keh cʽih-kyʽi; 11 tao yia-kwʽa beh-keh kyü-læ, cü-gyin-li yiu ken-læn jü sing-yih ʽen-tih; Nô-üô ziu hyiao-teh di-zông-go shü yi-kying tʽe-loh. 12 Tsæ deng tsʽih-nyih, yi fông-cʽih beh-keh, ziu feh tsæ kyü-tao gyi di-fông læ.

6 再過四十日，挪亞推開船裏做的個窗門。7 放出一隻老鴉。其飛來飛去，等地上個水燥。8 又放出一隻鵓鴿，要試試看地上個水退了弗。9 但是白鴿尋弗着停腳個地方，因爲遍地還有剩落個水，就歸到船裏。挪亞伸出手，接其進船裏來。10 再過七日又從船裏放白鴿出去。11 到夜快白鴿歸來，嘴鉗<sup>\[1\]</sup>裏有橄欖樹新葉含的。挪亞就曉得地上個水已經退落。12 再庉七日，又放出白鴿，就弗再歸到其地方來。

<sup>\[1\] 喙</sup>

13 Nô-üô loh-pah ling-ih shü tsing-yüih tsʽu-ih, di-zông-go shü sao-de: Nô-üô ziu hyiao-kʽæ jün-go kæ, ih-kʽen, kʽen-kyin di min-teng sao-de. 14 Tao nyi-yüih nyiæn-tsʽih keh-nyih di-yiang feng-sao.

13 挪亞六百零一歲正月初一，地上個水燥了。挪亞就𢳚開船個蓋，一看，看見地面頂燥了。14 到二月廿七該日地垟粉燥。

15 Jing-ming teng Nô-üô z-ka wô, 16 Ng hao teng tsʽi-ts, ng-ts, sing-vu, dô-kô dzong jün-li tseo-cʽih. 17 Wa-yiu teng ng dô-kô læ-kæn-go weh-go tong-si, ziu-z fi-gying, sang-kʽeo, di-yiang-li bô-go djong-dzi keh-sing, tu hao ling gyi cʽih; s-teh gyi sang-yiang læ shü-kæn-zông, meo-meo-zing-zing to-kyʽi-læ. 18 Nô-üô ziu teng tsʽi-ts, ng-ts, sing-vu, dô-kô tseo-cʽih; 19 wa-yiu koh-cong tseo-siu, djong-dzi, fi-gying, teng di-zông bô-go tong-si, yiang-tang-yiang tu dzong jün-li tseo-cʽih.

15 神明等挪亞是介話，16 爾好等妻子、兒子、新婦，大家從船裏走出。17 還有等爾大家來間個活個東西，就是飛禽、牲口、地垟裏爬個蟲豸該星，都好領其出。使得其生養來世間上，茂茂盛盛多起來。18 挪亞就等妻子、兒子、新婦，大家走出。19 還有各種走獸、蟲豸、飛禽、等地上爬個東西，樣打樣都從船裏走出。

20 Nô-üô ziu we-leh Yiæ-ʽo-wô zao ih-zo dæn, dzong kyih-zing-go sang-kʽeo, teng kyih-zing-go fi-gying li-hyiang, do-læ dæn-zông hyin væn-tsi. 21 Yiæ-ʽo-wô hyüong-djoh gyi hyiang-kyʽi, Yiæ-ʽo-wô sing-li wô, (ing-we nying-go sing-siang dzong siao z ôh-go,) Ngô yi-ʽeo tsæ-feh we-leh nying tsiu-mô di; yia feh-we mih-diao ih-tsʽih weh-go tong-si, ziang zin-deo sô-tso ka. 22 Di wa læ-tong z-ʽeo, kang-cong teng siu-keh, lang teng nyih, tong teng ʽô, nyih teng yia, pih-ding feh-we hyih.

20 挪亞就爲了耶和華造一座壇，從潔淨個飛禽裏向，馱來壇上獻燔祭。21 耶和華嗅着其香氣，耶和華心裏話，（因爲人個心想從小是惡個，）我以後再弗爲了人咒罵地，也弗會滅掉一切活個東西，像前頭所做介。22 地還來東時候，耕種等收割，冷等熱，冬等夏，日等夜，必定弗會歇。

---

### Ts. IX. 創世紀 IX

Jing-ming s foh peh Nô-üô lin gyi-go ng-ts, teng gyi-lah wô, yüong meo-meo-zing-zing to-kyʽi læ, di-yiang deng-mun. 2 Væn-pah di-li-go tseo-siu, tʽin-li-go tiao, di-zông weh-go tong-si, lin hæ-li-go ng, tu z kao-dæ ng-go siu-li: gyi-lah we do-nyiang pʽô-gyü ng. 3 Væn-pah weh-go tong-si kʽo-yi tso ng-go kyʽüoh-zih : keh tu z Ngô s-peh ng, tsing-ziang s-peh ng su-tsʽæ ka. 4 Dæn-z nyüoh, wa-yiu gyi-go sing-ming, ziu-z gyi hyüih læ-tih, ng feh-kʽo kyʽüoh. 5 Ng sing-ming-go hyüih, Ngô pih-ding tʽao gyi wæn; feh-leng tseo-siu, feh-leng nying-go siu-li, Ngô yia iao tʽao gyi wæn: væn-pah nying dzong gyi hyüong-di-go siu-li, Ngô pih-iao tʽao gyi-go sing-ming wæn. 6 Liu-cʽih nying hyüih go, nying-kô yia pih-iao liu-cih gyi-go hyüih: ing-we Jing-ming z tsiao Gyi zi-go siang-mao zao nying-go. 7 Ng-lah hao meo-meo-zing-zing to-kyʽi-læ, s-teh di we sang-mun.

神明賜福撥挪亞連其個兒子，等其拉話，用茂茂盛盛多起來，地垟庉滿。2 凡百地裏個走獸，天裏個鳥，地上活個東西，連海裏個魚，都是交代爾個手裏。其拉會大樣怕懼爾。3. 凡百活個東西可以做爾個喫食。該都是我賜撥爾，正像賜撥爾蔬菜介。4 但是肉，還有其個性命，就是其血來的，爾弗可喫。5 爾性命個血，我必定討其還。弗論走獸，弗論人個手裏，我也要討其還。凡百人從其兄弟個手裏，我必要討其個性命還。6 流出人血個，人家也必要流出其個血。因爲神明是招其自個相貌造人個。7 爾拉好茂茂盛盛多起來，使得地會生滿。

8 Jing-ming yi teng Nô-üô lin gyi-go ng-ts wô, 9 Ngô teng ng lin ng tsiang-læ-go ʽeo-dæ lih Ngô-go iah; 10 wa-yiu teng ng dô-kô læ-tong-go keh-sing weh-go tong-si. ziu-z fi-gying, sang-kʽeo, yia-siu, væn-pah dzong jün-li tseo-cʽih-læ-go, lin di-yiang-li-go tseo-siu, lih Ngô-go iah. 11 Ngô teng ng we lih Ngô-go iah, ziu-z, Ngô yi-ʽeo tsæ-feh s-teh ʽong-shü mih-diao ih-tsʽih yiu nyüoh-sing-go tong-si, yia tsæ-feh s-teh ʽong-shü wæ-diao di-yiang. 12 Jing-ming yi wô, Ngô teng ng lin dô-kô læ-tong-go keh-sing weh-go tong-si sô lih üong-yün-go iah yiu keh-go kyi-ʽao: 13 Ngô pô Ngô-go heo fông-læ yüing-li, tso Ngô teng shü-kæn-zông lih-iah-go kyi-ʽao. 14 Tsiang-læ Ngô s-teh yüing tsô-djü di-yiang-go z-ʽeo, yüing li-hyiang ziu yin-cʽih heo læ; 15 ka-ni, Ngô we kyi-teh Ngô teng ng lin væn-pah weh-go nyüoh-sing sô lih-go iah: yi-ʽeo tsæ m̆-neh ʽong-shü mih- diao ih-tsʽih weh-go tong-si. 16 Heo yin-cʽih læ yüing-li; Ngô kʽen-ts we kyi-teh keh üong-yün-go iah, ziu-z Jing-ming teng shü-kæn-zông væn-pah weh-go nyüoh-sing sô shih-lih-go. 17 Jing-ming teng Nô-üô wô, Ngô teng shü-kæn-zông weh-go tong-si sô lih-go iah, kyi-ʽao ziu-z keh-go.

8 神明又等挪亞連其個兒子話，9 我等爾連爾將來個後代立我個約。10 還有等爾大家來東個該星活個東西。就是飛禽、牲口、野獸、凡百從船裏走出來個，連地垟裏個走獸、立我個約。11 我等你會立我個約，就是，我以後再弗使得洪水滅掉一切有肉身個東西，也再弗使得洪水壞掉地垟。12 神明又話，我等爾連大家來東個該星活個東西所立永遠個約有該個記號。13 我把我個鱟放來雲裏，做我等世間上立約個記號。14 將來我使得雲遮住地垟個就現出鱟來。15 介呢，我會記得我等爾連凡百活個肉身所立個約。以後再嘸得洪水滅掉一切活個東西。16 鱟現出來雲裏，我看仔會記得該永遠個約，就是神明等世間上凡百活個肉身所設立個。17 神明等挪亞話，我等世間上活個東西所立個約，記號就是該個。

18 Nô-üô-go ng-ts dzong jün-li ka tseo-cʽih-go z Sin, ʽEn, Yüô-feh. ʽEn z Kyüô-nen-go ah-tia. 19 Keh ziu-z Nô-üô sæn-go ng-ts: gyi-lah-go ʽeo-dæ sæn-kʽæ, deng-læ pin-tʽin-ʽô.

18 挪亞個兒子從船裏介走出個是閃、含、雅弗。含是迦南個阿爹。19 該就是挪亞三個兒子，下來個後代散開，庉來遍天下。

20 Nô-üô tso cong-din-nying, cong ih-go bu-dao yün. 21 Gyi kyʽüoh bu-dao tsiu kyʽüoh-tse, læ tsiang-bong-li kyi-sing cʽih-kæn. Kyüô-nen-go ah-tia ʽEn, kʽen-kyin ah-tia cʽih-sing-lu-tʽi, tseo-cʽih nga-deo, tʽong-cü liang-go hyüong-di. 23 Sin teng Yüô-feh do-leh i-zông dô-kô pe læ kyin-kah-deo, tao-tʽe-bu tseo-kyʽi, kæ ah-tia-go kyi-sing: gyi-lah min-kʽong feh nyin-cün, m̆-neh kʽen-kyin ah-tia cʽih-sing-lu-tʽi.

20 挪亞做種田人，種一個葡萄園。21 其喫葡萄酒喫醉，來帳篷裏肌身出間。22 迦南個阿爹含，看見阿爹出身露體，走出外頭，通知兩個兄弟。23 閃等雅弗馱勒衣裳大家揹來肩胛頭，倒退步走起，蓋阿爹個肌身。其拉面孔弗扭轉，嘸得看見阿爹出身露體。

24 Nô-üô tsiu sing-cün-læ, fông-dzæ hyiao-teh siao ng-ts hyiang gyi sô tso-go z-ken; 25 ziu wô, Kyüô-nen kæ ziu tsiu-mô: gyi we tso nu-boh-go nu-boh voh-z hyüong-di. 26 Yi wô, Coh-zia Yiæ-ʽo-wô, Sin-go Jing-ming! Kyüô-nen we tso gyi-go nu-boh. 27 Jing-ming we s-teh Yüô-feh hying-wông; gyi we deng-læ Sin-go tsiang-bong-li; Kyüô-nen yia we tso gyi-go nu-boh.

24 挪亞酒醒轉來，方才曉得小兒子向其所做個事幹。25 就話，迦南該受咒罵。其會做奴僕個奴僕服侍兄弟。26 又話，祝謝耶和華，閃個神明！迦南會做其個奴僕。27 神明會使得雅弗興旺，其會庉來閃個帳篷裏。迦南也會做其個奴僕。

28 ʽOng-shü yi-ʽeo Nô-üô yi ko-leh sæn-pah ng-jih nyin. 29 Nô-üô-go ziu-shü kyiu-pah ng-jih shü, si-de.

28 洪水以後，挪亞又過了三百五十年。29 挪亞個壽歲九百五十歲，死了。

---

### Ts. X. 創世紀 X

Nô-üô-go ng-ts, Sin, ʽEn, Yüö-feh-go kô-pu læ ʽô-veng. Gyi-lah ʽong-shü yi-ʽeo sang ng-ts: 2 Yüô-feh-go ng-ts; Ko-mih, Mô-keh, Mô-dæ, Yüô-fæn, Tʽu-pah, Mi-shih, Di-lah. 3 Ko-mih-go ng-ts; Üô-jih-kyi-nô, Li-fah, Do-kyüô-mô. 4 Yüô-fæn-go ng-ts; Yi-li-sô, Da-shih, Kyi-ti, To-tæn. 5 Gyi-lah ʽeo-deo feng-kʽæ, deng-læ gying hæ-go, koh-tang-koh-go di-fông; koh-nying tsiao zi-go kʽeo-ing, dzoh-cong, vông-veng keh-sing.

挪亞個兒子，閃、含、雅弗個家譜來下文。其拉洪水以後生兒子：2 雅弗個兒子，歌篾、瑪谷、瑪代、雅番、土八、米設、提拉。3 歌篾個兒子，亞實基拿、利法、陀迦瑪。4 雅番個兒子，以利沙、大失、基帝、多單。5 其拉後頭分開，庉來近海個，各打各個地方，各人照自個口音、族種、房分該星。

6 ʽEn-go ng-ts; Kwu-jih, Mah-si, Feh, Kyüô-nen. 7 Kwu-jih-go ng-ts; Si-pô, Ha-fi-lah, Sah-da, Lah-mô, Sah-di-kyüô. Lah-mô-go ng-ts; Z-pô, Ti-dæn. 8 Kwu-jih yi sang Nying-loh; shü-kæn-zông tso hao-lao z gyi kyʽi-deo. 9 Læ Yiæ-ʽo-wô-go min-zin gyi tso üong-üong tang-liah-go. Dzoh-wô z-ka wô, Ziang Nying-loh læ Yiæ-ʽo-wô-go min-zin tso üong-üong tang-liah-go nying. 10 Gyi kʽæ-koh læ Z-nô di-fông-go Pô-bih, Yi-lih, Üô-kyiah, Kyiah-nyi. 11 Dzong keh di-fông cʽih-kyʽi tao Üô-jih, zao Nyi-nyi-vi, Li-ʽo-pah dzing-ts, teng Kyüô-lah, 12 wa-yiu Nyi-nyi-vi Kyüô-lah cong-nyiang-go do dzing-ts, ziu-z Li-sin. 13 Mah-si sang Lu-ting, En-nen, Li-ha, Neh-tʽu, 14 Pah-lu, Kyiah-lu, Keh-tʽoh, keh-sing dzoh-veng. Kyiah-lu sang Fi-li-z keh ih-dzoh.

6 含個兒子，古實、麥西、弗、迦南。7 古實個兒子，西巴、哈腓拉、撒大、拉瑪、撒提迦。拉瑪個兒子，示巴、底但。8 古實又生寧錄，世間上做好佬是其起頭。9 來耶和華個面前其做勇勇打獵個。俗話是介話，「像寧錄來耶和華個面前做勇勇打獵個人。」10 其開國來士拿地方個巴別、以力、亞甲、甲尼。11 從該地方出去到亞述，造尼尼微、利河伯、迦拉，12 還有尼尼微迦拉中央個大城子，就是利鮮。13 麥西生路丁、安南、利哈、納土、14 伯魯、甲路、葛托，該星族份。甲路生非利士該一族。

15 Kyüô-nen sang do ng-ts Si-teng, yia sang Heh: 16 teng Yiæ-pu-z, Üô-mo-li, Keh-kyüô-seh, 17 Hyi-vi, Üô-kyi, Si-nyi, 18 Üô-wô-ti, Si-mô-li, Ha-meh keh-sing ts-pʽa. ʽEo-deo Kyüô-nen keh-sing dzoh-veng yin-kʽæ-kyʽi. 19 Kyüô-nen-go di-ka dzong Si-teng hyiang Gyi-lah ka kyʽi, Gyi-lah tao Kyüô-sah; wa-yiu hyiang Sô-to-mô Ngo-mo-lah, Lah-mô, Si-pin, ka kyʽi tao Lah-sô. 20 Keh-sing z ʽEn-go ts-seng, tu tsiao gyi-lah-go dzoh-cong, kʽeo-ing, læ gyi-go di-fông teng koh-veng.

15 迦南生大兒子西頓，也生郝，16 等耶布士、亞摩利、革迦塞、17 希未、亞基、西尼、18 亞華底、西瑪利、哈默該星支派。後頭迦南該星族份延開去。19 迦南個地界從西頓向期拉介去，期拉到迦薩，還有向所多瑪、蛾摩拉、拉瑪、西扁介去到拉沙。20 該星是含個止損，都照其拉個族種，口音，來其個地方等國份。

21 Yüô-feh-go ah-ko Sin, ziu-z Hyi-pah keh-dzoh-go tsu-tsong, yia sang ng-ts. 22 Sin-go ng-ts; Yi-læn, Üô-jih, Üô-fah-sah, Lu-teh, Üô-læn. 23 Üö-læn-go ng-ts U-z, Wu-leh, Gyi-tʽiah, Mô-jih. 24 Üô-fah-sah sang Sah-lah; Sah-lah sang Hyi-pah. 25 Hyi-pah sang liang-go ng-ts, ih-go ming-z <sup>\[1\]</sup>Fah-leh, ing-we læ gyi-go z-ʽeo koh-veng feng-sæn-de; gyi ah-di ming-z Iah-tæn. 26 Iah-tæn sang Üô-mo-tʽah, Sô-lih, Ha-sah-mô-fi, Yiæ-lah, 27 Ha-to-læn, U-sah, Deh-lah, 28 O-pah, Üô-pi-mô-li, Z-pô, 29 O-fi, Ha-fi-lah, Iah-pah; keh tu z Iah-tæn-go ng-ts. 30 Gyi-lah sô deng-go di-fông dzong Mi-sô tao tong-pin Si-fah keh-zo sæn. 31 Keh-sing z Sin-go ts-seng, tu tsiao gyi-lah-go dzoh-cong kʽeo-ing, læ gyi-go di-fông teng koh-veng.

21 雅弗個阿哥閃，就是希伯該族個祖宗，也生兒子。22 閃個兒子，以攔、亞述、亞法撒、路德、亞蘭。23 亞蘭個兒子烏士、戶勒、其帖、瑪實。24 亞法撒生薩拉，薩拉生希伯。25 希伯生兩個兒子，一個名字法勒<sup>\[1\]</sup>，因爲來其個時候國份分散了。其阿弟名字約丹。26 約丹生亞摩塔、沙列、哈薩瑪非、耶拉、27 哈多蘭、烏薩、特拉、28 倭柏、亞比瑪利、示巴、29 倭非、哈腓拉、約伯，該都是約丹個兒子。30 其拉所庉個地方從米沙到東邊西發該座山。31 該星是閃個子孫，都照其拉個族種口音，來其個地方等國份。

<sup>\[1\] *Fah-leh i-s* ziu-z Feng-kʽæ. 法勒意思就是分開（原註）</sup>

32 Zông-veng tu z Nô-üô ng-ts-go ts-pʽa, tsiao gyi-lah-go kô-pu teng koh-veng. ʽOng-shü yi-ʽeo, shü-kæn-zông-go koh-veng dzong gyi-lah ka feng-kʽæ læ.

32 上文都是挪亞兒子個支派，照其拉個家譜等國份。洪水以後，世間上個國份從其拉介分開來。

---

### Ts. XI. 創世紀 XI

ʽEn-tʽin-ʽô tu z ih-yiang-go kʽeo-ing, ih-yiang-go shih-wô. 2 Dzong tong-pin pun-ko-kyʽi z-ʽeo, læ Z-nô di-fông pʽong-djoh bing-yiang, ziu deng-loh. 3 Gyi-lah dô-kô siang-liang wô, Læ, ah-lah hao tso cün-deo, yüong ho siao gyi cʽih-læ. Gyi-lah ziu yiu cün-deo tông zah-deo yüong, wa-yiu zah-yiu tông zah-hwe yüong. 4 Gyi-lah yi wô, Læ, ah-lah hao zao dzing-ts, teng ih-zo tʽah, iao gyi ting bang-djoh tʽin, yi hao yiang ah-lah-go ming-sing; sæn-leh sæn-kʽæ læ tao-cʽü di min-teng. 5 Yiæ-ʽo-wô kông-loh-læ iao kʽen keh-sing nying sô zao-go dzing-ts teng-tʽah. 6 Yiæ-o-wô wô, Pah-sing z ih-yiang-go, gyi-lah shih-wô yia z ih-yiang-go; næn-kæn kyʽi-deo tso keh-go z-ken, ʽeo-deo gyi-lah iao-siang tso soh-go, m̆-kao hao kyi kying-djü gyi. 7 Læ, Ah-lah hao kông-loh-kyʽi, weng-dzeh gyi-go kʽeo-ing, s-teh gyi-lah shih-wô feh siang-tʽong. 8 Yiæ-ʽo-wô ziu dzong keh-deo sæn-kʽæ cong-nying læ tao-cʽü di min-teng: gyi-lah zao dzing-ts-go z-ken ziu hyih-de. 9 Sô-yi keh di-ming kyiao-leh <sup>\[1\]</sup>Pô-bih; ing-we læ keh-deo Yiæ-ʽo-wô weng-dzeh ʽen-tʽin-ʽô nying-go kʽeo-ing: ping-tsʽia Yiæ-ʽo-wô dzong keh-deo sæn-kʽæ gyi-lah læ tao-cʽü di min-teng.

咸天下都是一樣個口音，一樣個說話。2 從東邊搬過去時候，來士拿地方碰着平垟，就庉落。3 其拉大家商量話：「來，阿拉好做磚頭，用火燒其出來。」其拉就有磚頭當石頭用，還有石油當石灰用。4 其拉又話：「來，阿拉好造城子，等一座搨，要其頂碰着天，又好揚阿拉個名聲，省勒散開來到處地面頂。」5 耶和華降落來要看該星人所造個城子等塔。6 耶和華話，百姓是一樣個，其拉說話也是一樣個。乃間起頭做該個事幹，後頭其拉要想做啥個，嘸告好去禁除其。7 來，阿拉好降落去，混雜其個口音，使得其拉說話弗相通。8 耶和華就從該頭散開衆人來到處地面頂。其拉造城子個事幹就歇了。9 所以該地名叫勒巴別<sup>\[1\]</sup>，因爲來該頭耶和華混雜咸天下人個口音，並且耶和華從該頭散開其拉來到處地面頂。

<sup>\[1\] *Pô-bih i-s* ziu-z Weng-dzeh. 巴別意思就是混雜（原註）</sup>

10 Sin-goʽ shü-dæ læ ô-veng. ʽOng-shü yi-ʽeo liang-nyin, Sin yi-kying ih-pah shü sang Üô-fah-sah. 11 Sin sang Üô-fah-sah yi-ʽeo, yiu ng-pah nyin, wa sang ng-ts nön.

10 閃個世代來下文。洪水以後兩年，閃已經一百歲生亞法撒。11 閃生亞法撒以後，有五百年，還生兒子囡。

12 Üô-fah-sah sæn-jih-ng shü sang Sah-lah. 13 Uô-fah-sah sang Sah-lah yi-ʽeo yiu s-pah ling sæn nyin, wa sang ng-ts nön.

12 亞法撒三十五歲生薩拉。13 亞法撒生薩拉以後又四百零三年，還生兒子囡。

14 Sah-lah sæn-jih shü sang Hyi-pah. 15 Sah-lah sang Hyi-pah yi-ʽeo yiu s-pah ling sæn nyin, wa sang ng-ts nön.

14 薩拉三十歲生希伯。15 薩拉生希伯以後又四百零三年，還生兒子囡。

16 Hyi-pah sæn-jih-s shü sang Fah-leh. 17 Hyi-pah sang Fah-leh yi-ʽeo yiu s-pah sæn-jih nyin, wa sang ng-ts nön.

16 希伯三十四歲生法勒。17 希伯生法勒以後又四百三十年，還生兒子囡。

18 Fah-leh sæn-jih shü sang Lah-keo. 19 Fah-leh sang Lah-keo yi-ʽeo yiu nyi-pah ling kyiu nyin, wa sang ng-ts nön.

18 法勒三十歲生拉勾。19 法勒生拉勾以後又二百零九年，還生兒子囡。

20 Lah-keo sæn-jih-nyi shü, sang Sah-loh, 21 Lah-keo sang Sah-loh yi-ʽeo yiu nyi-pah ling tsʽih nyin, wa sang ng-ts nön.

20 拉勾三十二歲生撒鹿。21 拉勾生撒鹿以後又二百零七年，還生兒子囡。

22 Sah-loh sæn-jih shü sang Nô-ngoh. 23 Sah-loh sang Nô-ngoh yi-ʽeo yiu nyi-pah nyin, wa sang ng-ts nön.

22 撒鹿三十歲生拿鶴。23 撒鹿生拿鶴以後又二百年，還生兒子囡。

24 Nô-ngoh nyiæn-kyiu shii sang Tʽa-lah. 25 Nô-ngoh sang Tʽa-lah yi-ʽeo yiu ih-pah jih-kyiu nyin, wa sang ng-ts nön.

24 拿鶴三十歲生他拉。25 拿鶴生他拉以後又一百十九年，還生兒子囡。

26 Tʽa-lah tsʽih-jih shü sang Üô-pah-læn, Nô-ngoh, Ha-læn.

26 他拉七十歲生亞伯蘭、拿鶴、哈蘭。

27 Tʽa-lah shü-dæ læ ʽô-veng. Tʽa-lah sang Üô-pah-læn, Nô-ngoh, Ha-læn; Ha-læn sang Lo-teh. 28 Ha-læn pi gyi ah-tia sin si læ peng di-fông, ziu-z Kyüô-lah-ti koh, R-go dzing-li. 29 Üô-pah-læn teng Nô-ngoh tu dæ tsʽi-ts. Üô-pah-læn-go tsʽi-ts ming-z Sah-læ, Nô-ngoh-go tsi-ts ming-z Mih-kyüô. Mih-kyüô teng Yi-z-kyüô tu z Ha-læn-go nön. 30 Sah-læ feh-we sang, m-neh ng-ts. 31 Tʽa-lah ling-leh ng-ts Üô-pah-læn, teng gyi seng-ts Lo-teh, (ziu-z Han-læn-go ng-ts,) teng gyi sing-vu Sah-læ, (ziu-z Üô-pah-læn-go tsʽi-ts,) dô-kô tseo-cʽih Kyüô-lah-ti koh, R-go dzing-li, iao tao Kyüô-nen di-fông kyʽi; tao-leh Ha-læn ziu deng-loh. 32 Tʽa-lah ziu-shü nyi-pah ling ng shü. Tʽa-lah læ Ha-læn di-fông si-de.

27 他拉世代來下文。他拉生亞伯蘭、拿鶴、哈蘭，哈蘭生羅得。28 哈蘭比其阿爹先死來本地方，就是迦拉底國，珥個城裏。29 亞伯蘭等拿鶴都抬妻子。亞伯蘭個妻子名字撒萊，拿鶴個妻子名字密迦。密迦等以士迦都是哈蘭個囡。30 柵欄弗會生，嘸得兒子。31 他拉領勒兒子亞伯蘭，等其孫子羅得（就是哈蘭個兒子），等其新婦撒萊（就是亞伯蘭個妻子），大家走出迦拉底國，珥個城裏，要到迦南地方去，到了哈蘭就庉落。32 他拉壽歲二百零五歲。他拉來哈蘭地方死了。

---

！WIP 後續未轉寫完

